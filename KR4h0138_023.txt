# -*- mode: mandoku-view; -*-
#+TITLE: 御選古文淵鑒
#+DATE: 2015-08-25 00:40:15.929879
#+PROPERTY: ID KR4h0138
#+PROPERTY: BASEEDITION WYG    
#+PROPERTY: JUAN 卷二十三目録
<pb:KR4h0138_WYG_023-1a>¶
　欽定四庫全書¶
御選古文淵鑒巻二十三目録¶
　　晉¶
　　　武帝¶
　　　　定祀典詔¶
　　　　答司馬孚等詔¶
　　　　開言路詔¶
　　　　答傅𤣥詔¶
<pb:KR4h0138_WYG_023-1b>¶
　　　　下郡國巡行詔¶
　　　　藉田詔¶
　　　　聴鄭沖致仕詔¶
　　　元帝¶
　　　　遺賀循書¶
　　　　周顗辭職詔¶
　　　明帝¶
　　　　定東宫儀制詔¶
<pb:KR4h0138_WYG_023-2a>¶
　　康帝¶
　　　答有司請改服御膳詔¶
　　穆帝¶
　　　下王洽詔¶
　　簡文帝¶
　　　百官詔¶
　　　答殷浩書¶
　　羊祜¶
<pb:KR4h0138_WYG_023-2b>¶
　　　讓開府表¶
　　　上平呉疏¶
　　杜預¶
　　　考課略¶
　　　春秋左氏傳序¶
　　荀朂¶
　　　省吏議¶
　　庾峻¶
<pb:KR4h0138_WYG_023-3a>¶
　　　論宜敦禮讓表¶
　　劉寔¶
　　　崇讓論¶
　　劉頌¶
　　　刑法疏¶
　　劉毅¶
　　　陳九品八損疏¶
　　傅咸¶
<pb:KR4h0138_WYG_023-3b>¶
　　　陳世俗奢侈書¶
　　　上論劾王戎事¶
　　李宻¶
　　　陳情表¶
　　陳壽¶
　　　定諸葛亮故事表¶
　　虞溥¶
　　　奬訓諸生誥¶
<pb:KR4h0138_WYG_023-4a>¶
　　張悛¶
　　　為呉令謝詢求為諸孫置守冢人表¶
　　閻纘¶
　　　陳保傅太孫疏¶
　　陸機¶
　　　辨亡論上¶
　　　辨亡論下¶
　　　五等論¶
<pb:KR4h0138_WYG_023-4b>¶
　　劉琨¶
　　　勸進表¶
#+PROPERTY: JUAN 卷二十三
<pb:KR4h0138_WYG_023-5a>¶
　欽定四庫全書¶
御選古文淵鑒巻二十三¶
　　　内閣學士兼禮部侍郎教習庶吉士(臣/)徐(乾學/)等奉¶
㫖編注¶
　　晉(司馬懿仕魏内夷曹爽外剪王凌政由已出師昭/再行放弑啓封晉國昭子炎代魏平呉混一天下)¶
　　　(一傳之後八王樹兵兩都淪沒瑯琊王即位江東/遂為東晉自武帝至恭帝元熙二年傳十五世凡)¶
　　　(一百五/十五年)¶
　　　武帝(諱炎字安世文帝長子嗣相國/晉王位受魏禪稱帝廟號世祖)¶
<pb:KR4h0138_WYG_023-5b>¶
　　　　定祀典詔(泰始元年/)¶
　昔聖帝明王修五嶽四瀆名山川澤各有定制所以報¶
　陰陽之功故也然以道蒞天下者其鬼不神其神不傷¶
　人故祝史薦而無媿辭是以其人敬慎幽㝠而淫祀不¶
　作末世信道不篤僭禮瀆神縱欲祈請曽不敬而逺之¶
　徒偷以求幸祅妄相煽舍正為邪故魏朝疾之(黃初五/年詔罷)¶
　(淫/祠)其按舊禮具為之制使功著於人者必有其報而祅¶
　淫之鬼不亂其間¶
<pb:KR4h0138_WYG_023-6a>¶
　　　答司馬孚等詔(泰始元年武帝既除喪猶深衣/素冠降席撤膳太宰司馬孚等)¶
　　　　(請如舊制/帝答詔)¶
每感念幽㝠而不得終苴絰於草土以存此痛況當食¶
稻衣錦誠詭然激切其心非所以相解也本諸生家傳¶
禮來久何至一旦便易此情於所天相從已多可試省¶
孔子答宰我之言無事紛紜也言及悲殺奈何奈何(孚/等)¶
(重奏帝又答詔不許/遂以此禮終三年)¶
　　　開言路詔(泰始二年散騎常侍皇甫陶傅𤣥領/諫官上書諫諍有司奏請寢之下詔)¶
<pb:KR4h0138_WYG_023-6b>¶
凡闗言人主人臣所至難而苦不能聴納自古忠臣直¶
士之所慷慨也每陳事出付主者多從深刻乃云恩貸¶
當繇主上是何言乎其詳評議¶
　　　答傅𤣥詔(皇甫陶上事欲令賜拜散官皆課使/親耕後傅𤣥上疏言興學親農復理)¶
　　　　(陶前言/帝答詔)¶
二常侍懇懇於所論可謂乃心欲佐益時事者也而主¶
者率以常制裁之豈得不使發憤耶二常侍所論或舉¶
其大較而未備其條目亦可便令作之然後主者八坐¶
<pb:KR4h0138_WYG_023-7a>¶
廣共研精凡闗言於人主人臣之所至難而人主苦不¶
能虚心聴納自古忠臣直士之所慷慨至使杜口結舌¶
每念於此未嘗不歎息也故前詔敢有直言勿有所距¶
庶幾得以發懞補過獲保高位茍言有偏善情在忠益¶
雖文辭有謬誤言語有失得皆當曠然恕之古人猶不¶
拒誹謗況皆善意在可採録乎近者孔鼂綦母龢皆按¶
以輕慢之罪所以皆原欲使四海知區區之朝無諱言¶
之忌也¶
<pb:KR4h0138_WYG_023-7b>¶
　　　下郡國巡行詔(泰始四年/)¶
郡國守相三載一巡行屬縣必以春此古者所以述職¶
宣風展義也見長吏觀風俗協禮律考度量存問耆老¶
親見百年錄囚徒理寃枉詳察政刑得失知百姓所患¶
苦無有逺近便若朕親臨之敦喻五教勸務農功勉勵¶
學者思勤正典無為百家庸末致逺必泥士庶有好學¶
篤道孝弟忠信清白異行者舉而進之有不孝敬於父¶
母不長悌於族黨悖禮棄常不率法令者糾而罪之田¶
<pb:KR4h0138_WYG_023-8a>¶
疇闢生業修禮教設禁令行則長吏之能也人窮匱農¶
事荒姦盜起刑獄煩下陵上替禮義不興斯長吏之否¶
也若長吏在官公廉慮不及私正色直節不飾名譽者¶
及身行貪穢諂黷求容公節不立而私門日富者並謹¶
察之揚清激濁舉善彈違此朕所以垂拱總綱責成於¶
良二千石也於戲戒哉¶
　　　藉田詔(泰始四年有司奏耕祠先/農可令有司行事下詔)¶
夫國之大事在祀與農是以古之聖王躬耕帝藉止於¶
<pb:KR4h0138_WYG_023-8b>¶
數步之中空有慕古之名曽無供祀訓農之實而有百¶
官車徒之費今修千畝之制當與羣公卿士躬稼穡之¶
艱難以率先天下主者詳具其制下河南處田地於東¶
郊之南洛水之北若無官田隨宜便換而不得侵人也¶
(於是乘輿御木輅以/耕以太牢祀先農)¶
　　　聴鄭沖致仕詔(泰始九年冲抗/表致仕帝下詔)¶
太傅韞徳深粹履行高潔恬逺清虚確然絶世艾服王¶
事六十餘載(魏文帝為太子沖已為文學/自魏建國至此又五十四年)忠肅在公慮¶
<pb:KR4h0138_WYG_023-9a>¶
不及私遂應衆舉厯登三事(嘉平三年冲拜/司空轉司徒)仍荷保傅¶
之重(常道鄉公即位拜太/保武帝踐阼拜太傳)綢繆論道之任光輔奕世亮¶
兹天工迪宣謀猷𢎞濟大烈可謂朝之儁老衆所具瞻¶
者也朕昧於政道庶事未康挹仰耆訓導揚厥䝉庶賴¶
顯徳緝熙有成而公屢以年高疾篤致仕告退惟從公¶
志則朕孰與諮謀譬彼涉川罔知攸濟是用未許迄於¶
累載(沖以疾病為司𨽻李憙中丞侯史光所/奏表乞骸骨又上貂蟬印綬俱不許)而高讓彌¶
篤至意難違覽其盛指俾朕憮然夫功成弗有上徳所¶
<pb:KR4h0138_WYG_023-9b>¶
隆成人之美君子與焉豈必遂朕憑賴之心以枉大雅¶
進止之度哉今聴其所執以夀光公就第位同保傅在¶
三司之右公宜頤精養神保衞大和以究遐福其賜几¶
杖不朝古之哲王欽祇國老憲行乞言以彌縫其闕若¶
朝有大政皆就諮之(又賜安車駟馬第一區錢百萬絹/五百匹牀帷簟褥置舍人六人官)¶
(騎二十人以世子徽為散騎常侍使常優游定/省禄賜所供䇿命儀制一如舊典而又加焉)¶
　　元帝(諱睿字景文宣帝曾孫瑯琊恭王覲之子時/王室多故帝用王𨗳計出鎮建業懐愍䝉塵)¶
　　　(劉琨勸進遂即/帝位廟號中宗)¶
<pb:KR4h0138_WYG_023-10a>¶
　　　遺賀循書(循字彥先山陰人為呉國内史元帝/為鎮東大將軍軍司顧榮卒引循代)¶
　　　　(之循稱疾篤牋疏十餘/上帝乃作此書遺之)¶
夫百行不同故出處道殊因性而用各任其真耳當宇¶
宙清泰彛倫攸叙隨運所遇動黙在巳或有遐棲高蹈¶
輕舉絶俗逍遙養和恬神自足斯蓋道隆人逸勢使其¶
然若乃時運屯弊主危國急義士救時驅馳拯世燭之¶
武乘縋以入秦(左傳晉秦圍鄭鄭伯使/燭之武夜縋出見秦君)園綺彈冠而臣¶
漢(東園公綺里/季四皓之二)豈非大雅君子巻舒合道乎虚薄寡徳¶
<pb:KR4h0138_WYG_023-10b>¶
忝備近親謬荷寵位受任方鎮飱服𤣥風景羨高矩嘗¶
願棄結駟之軒軌策柴蓽而造門徒有其懐而無從賢¶
之實者何良以寇逆殷擾諸夏分崩皇居失御黎元荼¶
毒是以日夜憂懐慷慨發憤志在竭節耳前者顧公臨¶
朝深賴高算元凱既登巢許獲逸(顧榮字彥先此言/榮在則循可無出)至¶
於今日所謂人之云亡(晉書作道/之云亡)邦國殄悴羣望顒顒¶
實在君侯苟義之所在豈得讓勞居逸想達者亦一以¶
貫之也庶稟徽猷以𢎞逺規今上尚書屈徳為軍司謹¶
<pb:KR4h0138_WYG_023-11a>¶
遣㕘軍沈禎銜命奉授望必屈臨以副傾遲¶
　　　周顗辭職詔(太興元年立皇太子詔以顗/為太子少傅顗疏讓帝下詔)¶
紹幼沖便居儲副之貴當賴軌匠以祛䝉蔽望之儼然¶
斯不言之益何學之習邪所謂與田蘇遊忘其鄙心者¶
(左傳襄七年韓獻子告老公族穆子有廢疾將立之/辭曰請立起也與田蘇遊而曰好仁田蘇晉賢人)便¶
當副往意不宜沖讓¶
　　明帝(諱紹字道畿元帝/長子廟號肅宗)¶
　　　定東宫儀制詔(太寧三年立皇子/衍為皇太子下詔)¶
<pb:KR4h0138_WYG_023-11b>¶
禮無生而貴者故帝元子方之於士而漢魏以來尊崇¶
儲貳使官屬稱臣朝臣咸拜此甚無謂吾昔在東宫未¶
及啓革今衍幼沖之年便臣先達將令日習所見謂之¶
自然此豈可以教之耶主者其下公卿内外通議使必¶
允禮(尚書令卞壼議以為周禮王后太子不㑹明禮同/於君所以重儲貳異正嫡宜稽則漢魏闔朝同拜)¶
(從/之)¶
　　康帝(諱岳字世同/成帝母弟)¶
　　　答有司請改服御膳詔(建元元年/)¶
<pb:KR4h0138_WYG_023-12a>¶
禮之降殺因時而寢興誠有常矣至於君親相準名教¶
之重莫之改也權制之作蓋出近代雖曰適事實弊薄¶
之始先王崇之後世猶怠而況因循又從輕降義弗可¶
矣¶
　　穆帝(諱&KR0389;字彭子康帝/太子廟號孝宗)¶
　　　下王洽詔(字敬和丞相導子時加中書/令固讓奏疏十上帝下詔)¶
敬和清裁貴令昔為中書郎吾時尚小數呼見意甚親¶
之今所以用為令既機任須才且欲時時相見共講文¶
<pb:KR4h0138_WYG_023-12b>¶
章待以友臣之義而累表固讓甚違本懐其催洽令拜¶
(洽苦讓/遂不受)¶
　　簡文帝(諱昱字道萬元帝/少子廟號太宗)¶
　　　百官詔(咸安二年三月詔/)¶
朕居阿衡三世(穆帝永和元年詔㑹稽王昱錄尚書六/條事二年何充卒昱遂輔政升平中請)¶
(歸政不許厯哀/帝帝奕凡三世)不能濟彼時雍乃至海西失徳(帝奕廢/為海西)¶
(公/)殆傾皇祚賴祖宗靈祇之徳皇太后淑體應期藩輔¶
忠賢百官戮力用能蕩氛霧於昊蒼耀晨輝於宇宙遂¶
<pb:KR4h0138_WYG_023-13a>¶
以眇身託於王公之上思賴羣賢以弼其闕夫敦本息¶
末抑絶華競使清濁異流能否殊貫官無粃政士無謗¶
讟不有懲勸則徳禮焉施且彊寇未殄(是時苻/堅方彊)勞役未¶
息自非軍國戎祀之要其華飾煩費之用皆省之夫肥¶
遁窮谷之賢淈泥揚波之士(屈原漁父篇舉世皆濁/何不淈其泥而揚其波)雖¶
抗志𤣥霄潛黙幽岫貪屈高尚之道以隆恊贊之美孰¶
與自足山水棲遲丘壑徇匹夫之絜而忘兼濟之大邪¶
古人不借賢於曩代朕所以虚想於今日内外百官各¶
<pb:KR4h0138_WYG_023-13b>¶
勤所司使善無不達惡無不聞令詩人無素飱之刺而¶
吾獲虚心之求焉¶
　　　答殷浩書(建元初庾冰兄弟及何充等繼卒帝/時為㑹稽王始綜萬機褚裒薦浩徵)¶
　　　　(為建武將軍揚州刺史浩上書陳讓并致牋/帝帝答之浩頻陳讓自三月至七月乃受拜)¶
　　　　(焉/)¶
屬當厄運危弊理盡誠賴時有其才不復逺求版築足¶
下沈識淹長思綜通練起而明之足以經濟若復深存¶
挹退茍遂本懐吾恐天下之事於此去矣今紘領不振¶
<pb:KR4h0138_WYG_023-14a>¶
晉網不綱願蹈東海復可得邪由此言之足下去就即¶
是時之廢興時之廢興則家國不異足下𢎞思之靜算¶
之亦將有以深鑒可否望必廢本懐率羣情也¶
　　羊祜(字叔子泰山南城人鉅平侯/征南大將軍開府儀同三司)¶
　　　讓開府表(帝有滅呉之志以祜都督荆州後加/車騎將軍開府如三司之儀祜上表)¶
　　　　(固/讓)¶
臣伏聞恩詔拔臣使同台司臣自出身以來適十數年¶
受任外内每極顯重之任常以智力不可頓進恩寵不¶
<pb:KR4h0138_WYG_023-14b>¶
可久謬夙夜戰悚以榮為憂臣聞古人之言徳未為人¶
所服而受高爵則使才臣不進功未為人所歸而荷厚¶
禄則使勞臣不勸今臣身託外戚(祜景獻皇/后同產弟)事連運㑹¶
誡在過寵不患見遺而猥降發中之詔加非次之榮臣¶
有何功可以堪之何心可以安之身辱高位傾覆尋至¶
願守先人弊廬豈可得哉違命誠忤天威曲從即復若¶
此蓋聞古人申於見知大臣之節不可則止臣雖小人¶
敢縁所䝉念存斯義今天下自服化以來方漸八年雖¶
<pb:KR4h0138_WYG_023-15a>¶
側席求賢不遺幽賤然臣不能推有徳達有功使聖聴¶
知勝臣者多未達者不少假令有遺徳於版築之下有¶
隠才於屠釣之間而朝議用臣不以為非臣處之不以¶
為愧所失豈不大哉臣忝竊雖久未若今日兼文武之¶
極寵等宰輔之高位也且臣雖所見者狹據今光禄大¶
夫李憙執節高亮在公正色光禄大夫魯芝潔身寡欲¶
和而不同光禄大夫李𦙍清亮簡素立身在朝皆服事¶
華髮以禮終始雖厯位外内之寵不異寒賤之家而猶¶
<pb:KR4h0138_WYG_023-15b>¶
未䝉此選臣更越之何以塞天下之望少益日月是以¶
誓心守節無茍進之志今道路未通方隅多事乞留前¶
恩使臣得速還屯不爾留連必於外虞有闕匹夫之志¶
有不可奪(帝不/聴)¶
　　　上平呉疏(祜以伐呉必藉上流之勢㑹益州刺/史王濬徵為大司農祜知其可任因)¶
　　　　(表留濬密令修舟檝為順流之計/祜繕甲訓卒廣為戎備乃上疏)¶
先帝順天應時西平巴蜀南和呉㑹海内得以休息兆¶
庶有樂安之心而呉復背信使邊事更興夫期運雖天¶
<pb:KR4h0138_WYG_023-16a>¶
所授而功業必繇人而成不一大舉掃滅則衆役無時¶
得安非所以隆先帝之勲成無為之化也故堯有丹水¶
之伐舜有三苗之征咸以寧靜宇宙戢兵和衆者也蜀¶
平之時天下皆謂呉當并亡自此來十三年是謂一周¶
平定之期復在今日矣議者常言呉楚有道後服無禮¶
先強此乃諸侯之時耳當今一統不得與古同論夫適¶
道之論皆未應權是故謀之雖多而決之欲獨凡以險¶
阻得存者謂所敵者同力足自固茍其輕重不齊強弱¶
<pb:KR4h0138_WYG_023-16b>¶
異勢則智士不能謀而險阻不可保也蜀之為國非不¶
險也高山尋雲霓深谷肆無景束馬懸車然後得濟皆¶
言一夫荷㦸千人莫當及進兵之日曽無藩籬之限斬¶
將搴旗伏尸數萬乘勝席捲徑至成都漢中諸城皆鳥¶
棲而不敢出非皆無戰心誠力不足相抗至劉禪降服¶
諸營堡者索然俱散今江淮之難不過劍閣山川之險¶
不過岷漢孫皓之暴侈於劉禪呉人之困甚於巴蜀而¶
大晉兵衆多於前世資儲器械盛於往時今不於此平¶
<pb:KR4h0138_WYG_023-17a>¶
呉而更阻兵相守征夫苦役日尋干戈經厯盛衰不可¶
長久宜當時定以一四海今若引梁益之兵水陸俱下¶
荆楚之衆進臨江陵平南豫州直指夏口徐揚青兖並¶
向秣陵鼓斾以疑之多方以誤之以一隅之呉當天下¶
之衆勢分形散所備皆急巴漢奇兵出其空虚一處傾¶
壊則上下震蕩呉緣江為國無有内外東西數千里以¶
藩籬自持所敵者大無有寧息孫皓恣情任意與下多¶
忌名臣重將不復自信是以孫秀之徒皆畏逼而至將¶
<pb:KR4h0138_WYG_023-17b>¶
疑於朝士困於野無有保世之計一定之心平常之日¶
猶懐去就兵臨之際必有應者終不能齊力致死已可¶
知也其俗急速不能持久弓弩㦸楯不如中國唯有水¶
戰是其所便一入其境則長江非復所固還保城池則¶
去長入短而官軍懸進人有致節之志呉人戰於其内¶
有馮城之心如此軍不踰時尅可必矣(祜卒二嵗而呉/平羣臣上夀帝)¶
(流涕曰此羊太傅之功也/因以尅定之功策告祜廟)¶
　　杜預(字元凱京兆杜陵人鎮南/大將軍位特進封當陽侯)¶
<pb:KR4h0138_WYG_023-18a>¶
　　　考課略(泰始中預受詔為/黜陟之課其略曰)¶
臣聞上古之政因循自然虚已委誠而信順之道應神¶
感心通而天下之理得逮至淳樸漸散彰美顯惡設官¶
分職以頒爵禄𢎞宣六典以詳考察然猶倚明哲之輔¶
建忠貞之司使名不得越功而獨美功不得後名而獨¶
隠皆疇咨博詢敷納以言及至末世不能紀逺而求於¶
密㣲疑諸心而信耳目疑耳目而信簡書簡書愈繁官¶
方愈偽法令滋章巧飾彌多昔漢之刺史亦嵗終奏事¶
<pb:KR4h0138_WYG_023-18b>¶
不制算課而清濁粗舉魏氏考課即京房之遺意其文¶
可謂至密然繇於累細以違其體故厯代不能通也豈¶
若申唐堯之舊去密就簡則簡而易從也夫宣盡物理¶
神而明之存乎其人去人而任法則以傷理今科舉優¶
劣莫若委任達官各考所統在官一年以後每嵗言優¶
者一人為上第劣者一人為下第因計偕以名聞如此¶
六載主者總集採案其六嵗處優舉者超用之六嵗處¶
劣舉者奏免之其優多劣少者叙用之劣多優少者左¶
<pb:KR4h0138_WYG_023-19a>¶
遷之今考課之品所對不鈞誠有難易若以難取優以¶
易而否主者固當準量輕重㣲加降殺不足復曲以法¶
盡也已丑詔書以考課難成聴通薦例薦例之理即亦¶
取於風聲六年頓薦黜陟無漸又非古者三考之意也¶
今每嵗一考則積優以成陟累劣以取黜以士君子之¶
心相處未有官故六年六黜清能六進否劣者也監司¶
將亦隨而彈之若令上下公相容過此為清議大頽亦¶
無取於黜陟也¶
<pb:KR4h0138_WYG_023-19b>¶
　　　春秋左氏傳序(預眈思經籍為春秋左氏經傳/集解參考衆家譜第謂之釋例)¶
　　　　(又作盟㑹圗春秋長厯備/成一家之學比老乃成)¶
春秋者魯史記之名也記事者以事繫日以日繫月以¶
月繫時以時繫年所以紀逺近别同異也故史之所記¶
必表年以首事年有四時故錯舉以為所記之名也周¶
禮有史官掌邦國四方之事達四方之志(周禮春官屬/小史掌邦國)¶
(之志内史讀四方之事外史/掌四方之志達書名於四方)諸侯亦各有國史大事書¶
之於策小事簡牘而己(大竹曰䇿小竹/曰簡木版為牘)孟子曰楚謂之¶
<pb:KR4h0138_WYG_023-20a>¶
檮杌晉謂之乘而魯謂之春秋其實一也韓宣子適魯¶
見易象與魯春秋曰周禮盡在魯矣吾乃今知周公之¶
徳與周之所以王也(見左傳/昭二年)韓子所見蓋周之舊典禮¶
經也周徳既衰官失其守上之人不能使春秋昭明赴¶
告䇿書(崩薨曰赴/禍福曰告)諸所記注多違舊章仲尼因魯史策¶
書成文考其真偽而志其典禮上以遵周公之遺制下¶
以明將來之法其教之所存文之所害則刋而正之以¶
示勸戒其餘則皆即用舊史史有文質辭有詳略不必¶
<pb:KR4h0138_WYG_023-20b>¶
改也故傳曰其善志又曰非聖人孰能修之蓋周公之¶
志仲尼從而明之左丘明受經於仲尼以為經者不刋¶
之書也故傳或先經以始事或後經以終義或依經以¶
辯理或錯經以合異隨義而發其例之所重(例即下/五例也)舊¶
史遺文略不盡舉非聖人所修之要故也身為國史(漢/書)¶
(藝文志左丘/明為魯史)躬覽載籍必廣記而備言之其文緩其㫖¶
逺將令學者原始要終尋其枝葉究其所窮優而柔之¶
使自求之饜而飫之使自趨之若江海之浸膏澤之潤¶
<pb:KR4h0138_WYG_023-21a>¶
渙然冰釋怡然理順然後為得也其發凡以言例(左傳/中發)¶
(凡言例有五十條皆/以凡字發明類例)皆經國之常制周公之埀法史書¶
之舊章仲尼從而修之以成一經之統體其㣲顯闡幽¶
裁成義類者皆據舊例而發義指行事以正襃貶諸稱¶
書不書先書故書不言不稱書曰之類(發義有/此七類)皆所以¶
起新舊發大義謂之變例(發凡是周公舊例/七類是仲尼變例)然亦有史¶
所不書即以為義者此蓋春秋新意故傳不言凡曲而¶
暢之也其經無義例因行事而言則傳直言其歸趨而¶
<pb:KR4h0138_WYG_023-21b>¶
已非例也故發傳之體有三(發凡正例一也新意變/例二也直言歸趨三也)而¶
為例之情有五一曰㣲而顯文見於此而義起於彼稱¶
族尊君命舍族尊夫人(成十四/年傳)梁亡(僖十九/年經)城緣陵(僖/十)¶
(四年/經)之類是也二曰志而晦約言示制推以知例參㑹¶
不地(桓二年傳○/參七南反)與謀曰及(宣七年傳/○與音預)之類是也三曰¶
婉而成章曲從義訓以示大順諸所諱辟(春秋以諱國/惡為禮多有)¶
(諱避而不直/述其事者)璧假許田(桓元/年經)之類是也四曰盡而不汙¶
(汙於/俱反)直書其事具文見意丹楹(莊二十/三年經)刻桷(莊二十/四年經)天¶
<pb:KR4h0138_WYG_023-22a>¶
王求車(桓十五/年經)齊侯獻捷(莊三十/一年經)之類是也五曰懲惡¶
而勸善求名而亡欲蓋而章書齊豹盜(昭二十/年經)三叛人¶
名(襄二十一年邾庶其昭五年/莒牟夷昭三十一年邾黑肱)之類是也推此五體以¶
尋經傳觸類而長之附於二百四十二年行事(春秋始/隠公元)¶
(年終於獲麟凡/二百四十二年)王道之正人倫之紀備矣或曰春秋以¶
錯文見義若如所論則經當有事同文異而無其義也¶
先儒所傳皆不其然答曰春秋雖以一字為襃貶然皆¶
須數句以成言非如八卦之爻可錯綜為六十四也固¶
<pb:KR4h0138_WYG_023-22b>¶
當依傳以為斷古今言左氏春秋者多矣今其遺文可¶
見者十數家大體轉相祖述進不成為錯綜經文以盡¶
其變退不守丘明之傳於丘明之傳有所不通皆没而¶
不說而更膚引公羊穀梁適足自亂預今所以為異專¶
修丘明之傳以釋經經之條貫必出於傳傳之義例總¶
歸諸凡推變例以正襃貶簡二傳而去異端蓋丘明之¶
志也其有疑錯則備論而闕之以俟後賢然劉子駿創¶
通大義賈景伯父子許惠卿皆先儒之美者也(子駿劉/歆字景)¶
<pb:KR4h0138_WYG_023-23a>¶
(伯賈逵字逵父名徽受業於劉歆作春秋條/例逵作左傳訓詁惠卿許淑字治左氏春秋)末有穎子¶
嚴者(子嚴/名容)雖淺近亦復名家故特舉劉賈許穎之違以¶
見同異分經之年與傳之年相附比其義類各隨而解¶
之名曰經傳集解又别集諸例及地名譜第厯數相與¶
為部凡四十部十五巻皆顯其異同從而釋之名曰釋¶
例將令學者觀其所聚異同之說釋例詳之也或曰春¶
秋之作左傳及穀梁無明文說者以為仲尼自衞反魯¶
修春秋立素王丘明為素臣言公羊者亦云黜周而王¶
<pb:KR4h0138_WYG_023-23b>¶
魯(何休注公羊傳於隠公元年曰唯王者然後改元/立號春秋托新王受命於魯比黜周王魯之說也)危¶
行言孫以辟當時之害故微其文隠其義公羊經止獲¶
麟而左氏經終孔丘卒敢問所安答曰異乎余所聞仲¶
尼曰文王既沒文不在兹乎此制作之本意也歎曰鳳¶
鳥不至河不出圗吾已矣夫葢傷時王之政也麟鳳五¶
靈王者之嘉瑞也今麟出非其時虚其應而失其歸此¶
聖人所以為感也絶筆於獲麟之一句者所感而起固¶
所以為終也曰然則春秋何始於魯隠公答曰周平王¶
<pb:KR4h0138_WYG_023-24a>¶
東周之始王也隠公讓國之賢君也考乎其時則相接¶
言乎其位則列國本乎其始則周公之祚𦙍也若平王¶
能祈天永命紹開中興隠公能𢎞宣祖業光啟王室則¶
西周之美可尋文武之迹不隊是故因其厯數附其行¶
事采周之舊以㑹成王義垂法將來所書之王即平王¶
也所用之厯即周正也所稱之公即魯隠也安在其黜¶
周而王魯乎子曰如有用我者吾其為東周乎此其義¶
也若夫制作之文所以章往考來情見乎辭言髙則㫖¶
<pb:KR4h0138_WYG_023-24b>¶
逺辭約則義㣲此理之常非隠之也聖人包周身之防¶
既作之後方復隠諱以辟患非所聞也子路欲使門人¶
為臣孔子以為欺天而云仲尼素王丘明素臣又非通¶
論也先儒以為制作三年文成致麟既已妖妄又引經¶
以至仲尼卒亦又近誣據公羊經止獲麟而左氏小邾¶
射亦不在三叛之數(哀十四年小邾射來奔事在獲麟/後不列三叛人之數則知經止于)¶
(孔丘卒/者誣也)故余以為感麟而作作起獲麟則文止於所起¶
為得其實至於反袂拭面稱吾道窮(公羊傳孔子聞獲/麟反袂拭面泣涕)¶
<pb:KR4h0138_WYG_023-25a>¶
(沾袍曰吾/道窮矣)亦無取焉¶
　　荀朂(字公曾潁陰人光/禄大夫守尚書令)¶
　　　省吏議(時議省州郡縣半/吏以赴農功朂議)¶
省吏不如省官省官不如省事省事不如清心昔蕭曹¶
相漢載其清靜致畫一之歌此清心之本也漢文垂拱¶
幾致刑措此省事也光武并合吏員縣官國邑裁置十¶
一此省官也魏太和中遣王人四出減天下吏員正始¶
中亦并合郡縣此省吏也今必欲求之於本則宜以省¶
<pb:KR4h0138_WYG_023-25b>¶
事為先凡居位者使務思蕭曹之心以翼佐大化篤義¶
行崇敦睦使昧寵忘本者不得容而偽行自息浮華者¶
懼矣重敬讓尚止足令賤不妨貴少不陵長逺不間親¶
新不間舊小不加大淫不破義則上下相安逺近相信¶
矣位不可以進趨得譽不可以朋黨求則是非不妄而¶
明官人不惑於聴矣去奇技抑異說好變舊以徼非常¶
之利者必加其誅則官業有常人心不遷矣事留則政¶
稽政稽則功廢處位者而孜孜不怠奉職司者而夙夜¶
<pb:KR4h0138_WYG_023-26a>¶
不懈則雖在挈瓶而守不假器矣(挈瓶汲者言雖挈瓶/之小然為人守器猶)¶
(知不以假/人見左傳)使信若金石小失不害大政忍忿悁以容之¶
簡文案略細苛令之所施必使人易視聴願之如陽春¶
畏之如雷震勿使㣲文煩撓為百吏所黷二三之命為¶
百姓所饜則吏竭其誠下悅上命矣設官分職委事責¶
成君子心競而不力爭量能受任思不出位則官無異¶
業政典不奸矣凡此皆愚所謂省事之本也苟無此愆¶
雖不省吏天下必謂之省矣若欲省官私謂九寺可并¶
<pb:KR4h0138_WYG_023-26b>¶
於尚書蘭臺宜省付三府然施行厯代世之所習是以¶
久抱愚懐而不敢言至於省事實以為善若直作大例¶
皆減其半恐文武衆官郡國職業及事之興廢不得皆¶
同凡發號施令典而當則安儻有駁者或至壅否凡職¶
所臨履先精其得失使忠信之官明察之長各裁其中¶
先條上言之然後混齊大體詳宜所省則令下必行不¶
可搖動如其不爾恐適惑人聴比前行所省皆須㬰輒¶
復或激而滋繁亦不可不重¶
<pb:KR4h0138_WYG_023-27a>¶
　　庾峻(字山甫潁川鄢陵人仕魏侍御史入/晉賜爵闗中侯厯御史中丞侍中)¶
　　　論宜敦禮讓表(峻以御史中丞拜侍中加諫議/大夫是時風俗趨競禮教陵遲)¶
　　　　(峻上/疏)¶
臣聞黎庶之性人衆而賢寡設官分職則官寡而賢衆¶
為賢衆而多官則妨化以無官而棄賢則廢道是故聖¶
王之御世也因人之性或出或處故有朝廷之士又有¶
山林之士朝廷之士佐主成化猶人之有股肱心膂共¶
為一體也山林之士被褐懐王太上棲於丘園高節出¶
<pb:KR4h0138_WYG_023-27b>¶
於衆庶其次輕爵服逺恥辱以全志最下就列位惟無¶
功而能知止彼其清劭足以抑貪汙退讓足以息鄙事¶
故在朝之士聞其風而悅之將受爵者皆恥躬之不逮¶
斯山林之士避寵之臣所以為美也先王喜之節雖離¶
世而徳合於主行雖詭朝而功同於政故大者有玉帛¶
之命其次有几杖之禮以厚徳載物出處有地既廊廟¶
多賢才而野人亦不失為君子此先王之𢎞也秦塞斯¶
路利出一官唯有處士之名而無爵列於朝者商君謂¶
<pb:KR4h0138_WYG_023-28a>¶
之六蝎韓非謂之五蠧(商鞅著商子二十九篇韓非作/孤憤五蠧說難十餘萬言文心)¶
(雕龍云商韓/之六虱五蠧)時不知徳惟爵是聞故閭閻以公乘(爵二/十第)¶
(八曰/公乘)侮其鄉人郎中以上爵傲其父兄漢祖反之大暢¶
斯否任蕭曹以天下重四皓(東園公綺里季夏/黃公甪里先生)於南山¶
以張良之勲而班在叔孫(叔孫/通)之後蓋公之賤而曹相¶
諮之以政(膠西有蓋公治黄老言曹參使人厚幣/請之蓋公為言治道貴清靜而民自定)帝王¶
貴徳於上俗亦反本於下故田叔等十人漢廷臣無能¶
出其右者(田叔為人廉直喜任俠宣平侯乃進言叔等/十人上召見與語漢廷臣無能出其右者盡)¶
<pb:KR4h0138_WYG_023-28b>¶
(拜為郡守/諸侯相)而未嘗干禄於時以釋之之貴結王生之襪¶
於朝而其名愈重(王生者善為黄老言嘗召居廷中公/卿盡㑹立王生顧謂釋之為我結韈)¶
(釋之跪而結之人或讓王生王生曰吾老且賤廷尉方/天下名臣故聊使結襪欲以重之諸公莫不賢王生而)¶
(重釋/之)自非主臣尚徳兼愛孰能通天下之志如此其大¶
者乎夫不革百王之弊徒務救世之政文士競智而務¶
入武夫恃力而爭先官高矣而意未滿功報矣其求不¶
已又國無隨才任官之制俗無難進易退之恥位一高¶
雖無功而不見下已負敗而後見用故因前而升則處¶
<pb:KR4h0138_WYG_023-29a>¶
士之路塞矣又仕者黜陟無章是以普天之下先競而¶
後讓舉世之士有進而無退大人溺於動俗報政撓於¶
羣言衡石為之失平清濁安可復分昔者先王患向之¶
所以取天下者今之為弊是故功成必改其物業定必¶
易其教雖以爵禄使下臣無貪陵之行雖以甲兵定功¶
主無窮武之悔也臣愚以為古者大夫七十懸車今自¶
非元功國老三司上才可聴七十致仕則士無懐禄之¶
嫌矣其父母八十可聴終養則孝莫大於事親矣吏厯¶
<pb:KR4h0138_WYG_023-29b>¶
試無績依古終身不仕則官無秕政矣能小而不能大¶
可降還蒞小則使人以器矣人主進人以禮退人以禮¶
人臣亦量能受爵矣其有孝如王陽臨九折而去官(王/陽)¶
(為益州刺史行部至卭郲九折阪歎曰/奉先人遺體奈何數乘此險後以病去)潔如貢禹冠一¶
免而不著(貢禹為河南令以職事為府官所責免/冠謝禹曰冠一免安復可冠也遂去官)及知¶
止如王孫(楊王孫學黄老/之術遺令臝葬)知足如疏廣(地節三年立皇/子選疏廣為少)¶
(傳己而進太傅廣兄子受亦為太子家令廣謂受曰/吾聞知足不辱知止不殆即日父子俱移病告歸)雖¶
去列位而居東野與人父言依於慈與人子言依於孝¶
<pb:KR4h0138_WYG_023-30a>¶
此其出言合於國檢危行彰於本朝去勢如脱屣路人¶
為之隕涕辭寵如金石庸夫為之興行是故先王許之¶
而聖人貴之夫人之性陵上猶水之趣下也益而不已¶
必決升而不己必困始於匹夫行義不敦終於皇輿為¶
之敗績固不可不慎也下人并心進趣上宜以退讓去¶
其甚者退讓不可以刑罰使莫若聴朝士時時從志山¶
林往往間出無使入者不能復出往者不能復反然後¶
出處交泰提衡而立時靡有爭天下可得而化矣¶
<pb:KR4h0138_WYG_023-30b>¶
　　劉寔(字子真平原高唐人魏時以吏部郎參文帝/相國軍事元康初進爵為侯九年策拜司空)¶
　　　(遷太保/轉太傅)¶
　　　崇讓論(寔以世多進趣廉遜道/闕乃著崇讓論以矯之)¶
古之聖王之化天下所以貴讓者欲以出賢才息爭競¶
也夫人情莫不欲已之賢也故勸令讓賢以自明賢也¶
豈假讓不賢哉故讓道興賢能之人不求而自出矣至¶
公之舉自立矣百官之副亦豫具矣一官缺擇衆官所¶
讓最多者而用之審之道也在朝之士相讓於上草廬¶
<pb:KR4h0138_WYG_023-31a>¶
之人咸皆化之推賢讓能之風從此生矣為一國所讓¶
則一國士也天下所共推則天下士也推讓之風行則¶
賢與不肖灼然殊矣孔子曰能以禮讓為國則不難也¶
在朝之人不務相讓久矣天下化之自魏代以來登進¶
辟命之士及在職之吏臨見受叙雖自辭不能終莫肯¶
讓有勝已者夫推讓之風息爭競之心生孔子曰上興¶
讓則下不爭明讓不興下必爭也推讓之道興則賢能¶
之人日見推舉爭競之心生則賢能之人日見謗毁夫¶
<pb:KR4h0138_WYG_023-31b>¶
爭者之欲自先甚惡能者之先不能無毁也故孔墨不¶
能免世之謗己況不及孔墨者乎能否混雜優劣不分¶
士無素定之價官職有缺主選之吏不知所用但案官¶
次而舉之向令天下貴讓士必由於見讓而後成名名¶
成而官乃得用之諸名行不立之人在官無政績之稱¶
讓之者必無矣官無因得而用之也所以見用不息者¶
由讓道廢因資用人之有失久矣昔齊王好聴竽聲必¶
令三百人合吹而聴之廩以數人之俸南郭先生不知¶
<pb:KR4h0138_WYG_023-32a>¶
吹竽者也以三百人合吹可以容其不知固請為王吹¶
竽虚食數人之俸嗣王覺而改之乃下令曰吾之好聞¶
竽聲有甚於先王欲一一列而聴之先生於此逃矣(韓/子)¶
(云齊宣王使人吹竽必三百人齊吹南郭先生不善竽/而濫於三百之中食禄宣王死湣王立好一一聴之先)¶
(生乃/逃)推賢之風不立濫舉之法不改則南郭先生之徒¶
盈於朝矣夫讓道不興之弊非徒賢人在下位不得時¶
進也國之良臣荷重任者亦將以漸受罪退矣何以知¶
其然也孔子以為顔氏之子不貳過耳明非聖人皆有¶
<pb:KR4h0138_WYG_023-32b>¶
過寵貴之地欲之者多矣惡賢能者塞其路其過而毁¶
之者亦多矣夫謗毁之生非徒空設必因人之㣲過而¶
甚之者也毁謗之言數聞在上者雖欲不納不能不仗¶
所聞而微察之也無以其驗至矣得其驗安得不理其¶
罪若知而縱之主之威日衰令之不行自此始矣知之¶
皆理之受罪退者稍多大臣有不自固之心夫賢才不¶
進貴臣日疎此有國者之深憂也詩曰受禄不讓至於¶
巳斯亡不讓之人憂亡不暇而望其益國朝不亦難乎¶
<pb:KR4h0138_WYG_023-33a>¶
竊以為改此俗甚易耳何以知之夫一時在官之人其¶
中賢明者亦多矣豈皆不知讓賢為貴直以其時皆不¶
讓習以成俗故遂不為耳人臣初除皆通表上聞名之¶
謝章所由來尚矣原謝章之本意欲進賢能以謝國恩¶
昔舜以禹為司空禹拜稽首讓於稷契及咎繇使益為¶
虞官讓於朱虎熊羆使伯夷典三禮讓於䕫龍唐虞之¶
時衆官初除莫不皆讓也謝章之義蓋取於此書記之¶
者欲以永世作則季世所用不賢不能讓賢虚謝見用¶
<pb:KR4h0138_WYG_023-33b>¶
之恩而已相承不變習俗之失也夫叙用之官得通章¶
表者其讓賢推能乃通其不能有所讓徒費簡紙者皆¶
絶不通人臣初除各思推賢能而讓之矣讓之文付主¶
者掌之三司有缺擇三司所讓最多者而用之此為一¶
公缺三公已豫選之矣且主選之吏不必任公而選三¶
公不如令三公自共選一公為詳也四征缺擇四征所¶
讓最多者而用之此為一征缺四征豫選之矣必詳於¶
停缺而令主者選四征也尚書缺擇尚書所讓最多者¶
<pb:KR4h0138_WYG_023-34a>¶
而用之此為八尚書共選一尚書詳於臨缺令主者選¶
八尚書也郡守缺擇衆郡所讓最多者而用之詳於任¶
主者令選百郡守也夫以衆官百郡之讓與主者共相¶
比不可同嵗而論也賢愚皆讓百姓耳目盡為國耳目¶
夫人情爭則欲毁已所不如讓則競推於勝已故世爭¶
則毁譽交錯優劣不分難得而讓也時讓則賢智顯出¶
能否之美厯厯相次不可得而亂也當此時也能退身¶
修已者讓之者多矣雖欲守貧賤不可得也馳騖進趣¶
<pb:KR4h0138_WYG_023-34b>¶
而欲人見讓猶却行而求前也夫如此愚智咸知進身¶
求通非修之於已則無繇矣游外求者於此相隨而歸¶
矣浮聲虚論不禁而自息矣人人無所用其心任衆人¶
之議而天下自化矣春秋傳曰范宣子讓其下皆讓欒¶
黶雖汰弗敢違也晉國以平數世賴之(見左傳襄/公十三年)在朝¶
君子典選大官能不以人廢言舉而行之各以讓賢舉¶
能為先務則羣才猥出能否殊别蓋世之功莫大於此¶
　　劉頌(字子雅廣陵人世為名族厯官/吏部尚書光禄大夫諡曰貞)¶
<pb:KR4h0138_WYG_023-35a>¶
　　　刑法疏(惠帝時政出羣下各立私/情刑法不定故上疏云)¶
自近世以來法漸多門令甚不一臣今備掌刑斷職思¶
其憂謹具啓聞臣竊伏惟陛下為政每盡善故事求曲¶
當則例不得直盡善故法不得全何則上求盡善則諸¶
下牽文就意以赴主之所許是以法不得全刑書徵文¶
徵文必有乖於情聴之㫁而上安於曲當故執平者因¶
文可引則生二端是法多門令不一則吏不知所守下¶
不知所避姦偽者因法之多門以售其情所欲淺深茍¶
<pb:KR4h0138_WYG_023-35b>¶
㫁不一則居上者難以檢下於是事同議異獄犴不平¶
有傷於法古人有言人主詳其政荒人主期其事理詳¶
匪他盡善則法傷故其政荒也期者輕重之當雖不厭¶
情茍入於文則佷(狠本/字)而行之故其事理也夫君臣之¶
分各有所司法欲必奉故令主者守文理有窮塞故使¶
大臣釋滯事有時宜故人主權㫁主者守文若釋之執¶
犯蹕之卒也(漢文帝行出中渭橋一人從橋下走出乘/輿馬驚廷尉張釋之奏當罰金帝怒釋之)¶
(曰法者天子所與天下公共也今法/如此而更重之是法不信於民也)大臣釋滯若公孫¶
<pb:KR4h0138_WYG_023-36a>¶
𢎞斷郭解之獄也(郭解客殺人吏奏解無罪公孫𢎞議/曰解布衣為任俠行權雖弗知此罪)¶
(甚於解殺之遂/族解載游俠傳)人主權㫁若漢祖戮丁公之為也(丁公/為項)¶
(羽將逐窘漢高帝於彭城帝顧曰兩賢豈相厄哉丁公/乃還及定天下帝以徇軍中曰丁公為臣不忠遂斬之)¶
天下萬事自非斯格不得以意妄議其餘皆以律令從¶
事然後法信於下人聴不惑吏不容奸可以言政人主¶
軌斯格以責羣下大臣小吏各守其局則法一矣夫人¶
君所與天下共者法也已令四海不可以不信以為教¶
方求天下之不慢不可繩以不信之法上古議事以制¶
<pb:KR4h0138_WYG_023-36b>¶
不為刑辟夏殷及周書法象魏三代之君齊聖然咸棄¶
曲當之妙鑒而任徵文之直準非聖有殊所遇異也今¶
論時敦弊不及中古而執平者欲適情之所安自託於¶
議事以制臣竊以為聴言則美論理則違然天下至大¶
事務衆雜時有不得悉循文如令故臣謂宜立格為限¶
使主者守文死生以之不敢錯思於成制之外以差輕¶
重則法恒全事無正據名例不及大臣論當以釋不滯¶
則事無閡(礙/同)至如非常之㫁出法賞罰若漢祖戮楚臣¶
<pb:KR4h0138_WYG_023-37a>¶
(即丁/公也)之私已封趙士之無功(陳豨反帝令選趙壯士可/將者四人封各千户以為)¶
(將左右諫曰封此何功帝曰趙代地皆/豨有吾何愛四千户不以慰趙子弟)唯人主專之非¶
奉職之臣所得擬議然後情求傍請之蹟絶似是而非¶
之奏塞此葢齊法之大準也夫出法權制指施一事厭¶
情合聴可適耳目誠有臨時當意之快勝於徵文不允¶
人心也然起為經制終年施用恒得一而失十故小有¶
所得者必大有所失近有所漏者必逺有所苞故諳事¶
識體者善權輕重不以小害大不以近妨逺忍曲當之¶
<pb:KR4h0138_WYG_023-37b>¶
近適以全簡直之大準不牽於凡聴之所安必守徵文¶
以正例每臨其事恒御此心以決㫁此又法之大槩也¶
又律法㫁罪皆當以法律令正文若無正文依附名例¶
㫁之其正文名例所不及皆勿論法吏以上所執不同¶
得為異議如律之文守法之官唯當奉用律令至於法¶
律之内所見不同乃得為異議也今限法曹郎令史意¶
有不同為駁唯得論釋法律以正所㫁不得援求諸外¶
論隨時之宜以明法官守局之分¶
<pb:KR4h0138_WYG_023-38a>¶
　　劉毅(字仲雄東萊掖/人尚書左僕射)¶
　　　陳九品八損疏(魏尚書陳羣立九品官人法毅/以為權時之制未見得人而有)¶
　　　　(八損乃/上疏)¶
臣聞立政者以官才為本官才有三難而興替之所由¶
也人物難知一也愛憎難防二也情偽難明三也今立¶
中正定九品高下任意榮辱在手操人主之威福奪天¶
朝之權勢愛憎決於心情偽由於已公無考校之負私¶
無告訐之忌用心百態求者萬端廉讓之風滅茍且之¶
<pb:KR4h0138_WYG_023-38b>¶
俗成天下訩訩但爭品位不聞推讓竊為聖朝恥之夫¶
名狀以當才為清品輩以得實為平安危之要不可不¶
明清平者政化之美也枉濫者亂敗之惡也不可不察¶
然人才異能備體者寡器有大小達有早晩前鄙後修¶
宜受日新之報抱正違時宜有質直之稱度逺闕小宜¶
得殊俗之狀任直不飾宜得清實之譽行寡才優宜獲¶
器任之用是以三仁殊塗而同歸四子異行而均義陳¶
平韓信笑侮於邑里而收功於帝王屈原伍胥不容於¶
<pb:KR4h0138_WYG_023-39a>¶
人主而顯名於竹帛是篤論之所明也今之中正不精¶
才實務依黨利不均稱尺務隨愛憎所欲與者獲虚以¶
成譽所欲下者吹毛以求疵高下逐強弱是非由愛憎¶
隨世興衰不顧才實衰則削下興則扶上一人之身旬¶
日異狀或以貨賂自通或以計協登進附託者必達守¶
道者困悴無報於身必見割奪有私於已必得其欲是¶
以上品無寒門下品無勢族暨時有之皆曲有故慢主¶
罔時實為亂源損政之道一也置州都者取州里清議¶
<pb:KR4h0138_WYG_023-39b>¶
咸所歸服將以鎮異同一言議不謂一人之身了一州¶
之才一人不審便坐之若然自仲尼以上至於庖犧莫¶
不有失則皆不堪何獨責於中人者哉若殊不修自可¶
更選今重其任而輕其人所立品格還訪刁攸攸非州¶
里之所歸非職分之所置今訪之歸正於所不服決事¶
於所不職以長讒搆之源以生乖爭之兆似非立都之¶
本㫖理俗之深防也(刁攸不知所考當是小吏參/管銓序或是臺中都令史輩)主者¶
既善刁攸攸之所下而復選以二千石已有數人劉良¶
<pb:KR4h0138_WYG_023-40a>¶
上攸之所下石公罪攸之所行駮違之論横於州里嫌¶
讐之隙結於大臣夫桑妾之訟禍及呉楚鬭雞之變難¶
興魯邦(史記呉邊邑卑梁與楚鍾離小童爭桑兩家相/攻滅卑梁人卑梁大夫怒攻鍾離楚王聞之怒)¶
(發兵滅卑梁呉王大怒亦發兵滅鍾離左傳昭二十五/年季郈之雞鬭季氏介其雞郈昭伯怨平子謀去季氏)¶
(孟氏執郈昭伯遂/伐公公孫于齊)况乃人倫交爭而部黨興刑獄滋生¶
而禍根結損政之道二也本立格之體將謂人倫有序¶
若貫魚成次也為九品者取下者為格謂才徳有優劣¶
倫輩有首尾今之中正務自逺者則抑割一國使無上¶
<pb:KR4h0138_WYG_023-40b>¶
人穢劣下比則拔舉非次并容其身公以為格坐成其¶
私君子無小人之怨官政無繩姦之防使得上欺明主¶
下亂人倫乃使優劣易地首尾倒錯措(一作/推)貴異之器¶
使在凡品之下負戴不肖越在成人之首損政之道三¶
也陛下踐阼開天地之徳𢎞不諱之詔納忠直之言以¶
覽天下之情太平之基不世之法也然賞罰自王公以¶
至於庶人無不加法置中正委以一國之重無賞罰之¶
防人心多故清平者寡故怨訟者衆聴之則告訐無已¶
<pb:KR4h0138_WYG_023-41a>¶
禁絶則侵枉無極與其理訟之煩猶愈侵枉之害今禁¶
訟訴則杜一國之口培一人之勢使得縱横無所顧憚¶
諸受枉者抱怨積直獨不䝉天地無私之徳而長壅蔽¶
於邪人之銓使上明不下照下情不上聞損政之道四¶
也昔在前聖之世欲敦風俗鎮靜百姓隆鄉黨之義崇¶
六親之行禮教庠序以相率賢不肖於是見矣然鄉老¶
書其善以獻天子司馬論其能以官於職有司考績以¶
明黜陟故天下之人退而修本州黨有徳義朝廷有公¶
<pb:KR4h0138_WYG_023-41b>¶
正浮華邪佞無所容厝今一國之士多者千數或流徙¶
異邦或取給殊方面猶不識況盡其才力而中正知與¶
不知其當品狀采譽於臺府納毁於流言任巳則有不¶
識之蔽聴受則有彼此之偏所知者以愛憎奪其平所¶
不知者以人事亂其度既無鄉老紀行之譽又非朝廷¶
考績之課遂使進官之人棄近求逺背本逐末位以求¶
成不由行立品不校功黨譽虚妄損政五也凡所以立¶
品設狀者求人才以理物也非虚飾名譽相為好醜雖¶
<pb:KR4h0138_WYG_023-42a>¶
孝悌之行不施朝廷故門外之事以義㫁恩既以在官¶
職有大小事有劇易各有功報此人才之實效功分之¶
所得也今則反之於限當報雖職之高還附卑品無績¶
於官而獲高叙是為抑功實而隆虚名也上奪天朝考¶
績之分下長浮華朋黨之士損政六也凡官不同事人¶
不同能得其能則成失其能則敗今品不狀才能之所¶
宜而以九等為例以品取人或非才能之所長以狀取¶
人則為本品之所限若狀得其實猶品狀相妨繫縶選¶
<pb:KR4h0138_WYG_023-42b>¶
舉使不得精於才宜況今九品所疏則削其長所親則¶
飾其短徒結白論以為虚譽則品不料能百揆何以得¶
理萬幾何以得修損政七也前九品詔書善惡必書以¶
為褒貶當時天下少有所忌今之九品所下不彰其罪¶
所上不列其善廢褒貶之義任愛憎之㫁清濁同流以¶
植其私故反違前品大其形勢以驅動衆人使必歸巳¶
進者無功以表勸退者無惡以成懲懲勸不明則風俗¶
汙濁天下人焉得不解徳行而銳人事損政八也由此¶
<pb:KR4h0138_WYG_023-43a>¶
論之選中正而非其人授權勢而無賞罰或缺中正而¶
無禁檢故邪黨得肆枉濫縱横雖職名中正實為姦府¶
事名九品而有八損或恨結於親親猜生於骨肉當身¶
困於敵讐子孫離其殃咎斯乃厯世之患非徒當今之¶
害也是以時主觀時厯法除姦消亂靡有常則故周因¶
於殷有所損益至於中正九品上聖古賢皆所不為豈¶
蔽於此事而有不周哉將以政化之宜無取於此也自¶
魏立以來未見其得人之功而生讐薄之累毁風敗俗¶
<pb:KR4h0138_WYG_023-43b>¶
無益於化古今之失莫大於此愚臣以為宜罷中正除¶
九品棄魏氏之弊法立一代之美制(疏奏優詔答之後/司空衞瓘等亦共)¶
(表宜省九品復古鄉/議里選帝竟不施行)¶
　　傅咸(字長虞北地泥/陽人司𨽻校尉)¶
　　　陳世俗奢侈書¶
臣以為穀帛難生而用之不節無縁不匱故先王之化¶
天下食肉衣帛皆有其制竊謂奢侈之費甚於天災古¶
者堯有茅茨今之百姓競豐其屋古者臣無玉食今之¶
<pb:KR4h0138_WYG_023-44a>¶
賈豎皆厭粱肉古者后妃乃有殊飾今之婢妾被服綾¶
羅古者大夫乃不徒行今之賤𨽻乘輕驅肥古者人稠¶
地狹而有儲蓄繇於節也今者土廣人稀而患不足繇¶
於奢也欲時之儉當詰其奢奢不見詰轉相高尚昔毛¶
玠為吏部尚書時無敢好衣美食者魏武帝歎曰孤之¶
法不如毛尚書令使諸部用心各如毛玠風俗之移在¶
不難矣¶
　　　上論劾王戎事(時僕射王戎兼吏部咸奏戎掌/選舉不能謐靜風俗開張浮競)¶
<pb:KR4h0138_WYG_023-44b>¶
　　　　(請免戎官御史中丞解結以咸/劾戎為越局侵官咸復論之)¶
按令御史中丞督司百僚皇太子以下其在行馬内有¶
違法憲者皆彈糾之雖在行馬外而監司不糾亦得奏¶
之如今之文行馬之内有違法憲謂禁防之事耳宫内¶
禁防外司不得而行故專施中丞今道路橋梁不修鬭¶
訟屠沽不絶如此之比中丞推責州坐即令所謂行馬¶
内語施於禁防既云中丞督司百僚矣何復說行馬之¶
内乎既云百僚而不得復說行馬之内者内外衆官謂¶
<pb:KR4h0138_WYG_023-45a>¶
之百僚則通内外矣司𨽻所以不復說行馬内外者禁¶
防之事己於中丞說之故也中丞司𨽻俱糾皇太子以¶
下則共對司内外矣不為中丞專司内百僚司𨽻專司¶
外百僚自有中丞司𨽻以來更互奏内外衆官惟所糾¶
得無内外之限也而結一旦横挫臣臣前所以不羅縷¶
者(羅縷委曲/序列之意)冀因結奏得從私願也今既所願不從而¶
勅云但為過耳非所不及也以此見原臣忝司直之任¶
宜當正已率人若其有過不敢受原是以申陳其愚司¶
<pb:KR4h0138_WYG_023-45b>¶
𨽻與中丞俱共糾皇太子以下則從皇太子以下無所¶
不糾也得糾皇太子而不得糾尚書臣之闇塞既所未¶
譬皇太子為在行馬之内邪皇太子在行馬之内而得¶
糾之尚書在行馬之内而不得糾無有此理此理灼然¶
而結以此挫臣臣可無恨耳其於觀聴無乃有怪邪臣¶
識石公前在殿上脱衣為司𨽻荀愷所奏先帝不以為¶
非於時莫謂侵官今臣裁糾尚書而當有罪乎¶
　　李密(字令伯犍/為武陽人)¶
<pb:KR4h0138_WYG_023-46a>¶
　　　陳情表(泰始初徵為太子洗馬宻以祖母/年高無人奉養遂不應命乃上疏)¶
臣以險釁夙遭閔凶生孩六月慈父見背行年四嵗舅¶
奪母志祖母劉愍臣孤弱躬見撫養臣少多疾病九嵗¶
不行零丁孤苦至於成立(本傳宻父早亡母何氏改醮/宻感戀成疾祖母劉躬自撫)¶
(養/)既無伯叔終鮮兄弟門衰祚薄晩有兒息外無朞功¶
強近之親内無應門五尺之童㷀㷀孑立形影相弔而¶
劉早嬰疾病常在牀蓐臣侍湯藥未曽廢離(本傳宻以/孝謹聞劉)¶
(氏有疾則涕泣側息未嘗解/衣飲膳湯藥必先嘗後進)逮奉聖朝沐浴清化前太¶
<pb:KR4h0138_WYG_023-46b>¶
守臣逵察臣孝廉後刺史臣榮舉臣秀才(逵太守名/榮刺史名)臣¶
以供養無主辭不赴命詔書特下拜臣郎中尋䝉國恩¶
除臣洗馬猥以微賤當侍東宫非臣隕首所能上報臣¶
具表聞辭不就職詔書切峻責臣逋慢郡縣偪迫催臣¶
上道州司臨門急於星火臣欲奉詔奔馳則劉病日篤¶
茍順私情則告訴不許臣之進退實為狼狽伏惟聖朝¶
以孝治天下凡在故老猶䝉矜䘏況臣孤苦特為尤甚¶
且臣少事偽朝厯職郎署(本傳宻少/仕蜀為郎)本圗宦達不矜名¶
<pb:KR4h0138_WYG_023-47a>¶
節(本傳宻有才能常望内轉乃遷漢中太/守自以失分懐怨此二語固宻本意)今臣亡國賤¶
俘至㣲至陋猥䝉拔擢寵命優渥豈敢磐桓有所希冀¶
但以劉日薄西山氣息奄奄人命危淺朝不慮夕臣無¶
祖母無以至今日祖母無臣無以終餘年母孫二人更¶
相為命是以區區不敢廢逺臣密今年四十有四祖母¶
劉今年九十有六是臣盡節於陛下之日長報養劉之¶
日短也烏鳥私情願乞終養臣之辛苦非徒蜀之人士¶
及二州牧伯所見明知(二州梁/益也)皇天后土實所共鑒願¶
<pb:KR4h0138_WYG_023-47b>¶
陛下矜愍愚誠聴臣微志庶劉僥倖保卒餘年臣生當¶
隕首死當結草(左傳魏武子有嬖妾無子命顆曰必以/殉及卒顆嫁之輔氏之役顆見老人結)¶
(草以抗杜回回躓而顚獲之夜/夢之曰余而所嫁婦人之父也)臣不勝犬馬怖懼之情¶
謹表以聞(帝覽之曰士之有名不虚然哉乃/停召後劉終服闋復以洗馬徵)¶
　　陳壽(字承祚巴西安漢/人治書侍御史)¶
　　　定諸葛亮故事表(泰始十年/)¶
臣夀等言臣前在著作郎侍中領中書監濟北侯臣荀¶
朂中書令闗内侯臣和嶠奏使臣定故蜀丞相諸葛亮¶
<pb:KR4h0138_WYG_023-48a>¶
故事亮毗佐危國負阻不賔然猶存錄其言恥善有遺¶
誠是大晉光明至徳澤被無疆自古以來未之有倫也¶
輒刪除複重隨類相從凡為二十四篇篇名如右亮少¶
有逸羣之才英霸之器身長八尺容貌甚偉時人異焉¶
遭漢末擾亂隨叔父𤣥避難荆州躬耕於野不求聞達¶
(亮傳亮從父𤣥與荆州牧劉表有舊往/依之𤣥卒亮躬耕隴畝好為梁父吟)時左將軍劉備¶
以亮有殊量乃三顧亮於草廬之中亮深謂備雄姿傑¶
出遂解帶寫誠厚相結納及魏武帝南征荆州劉琮舉¶
<pb:KR4h0138_WYG_023-48b>¶
州委質而備失勢衆寡無立錐之地亮時二十七乃建¶
奇策身使孫權求援呉㑹權既宿服仰備又覩亮奇雅¶
甚敬重之即遣兵三萬人以助備備得用與武帝交戰¶
大破其軍乘勝克捷江南悉平(江南荆江之南先主傳/南征四郡武陵長沙桂)¶
(陽零陵/皆降)後備又西取益州益州既定以亮為軍師將軍¶
備稱尊號拜亮為丞相錄尚書事及備殂沒嗣子幼弱¶
事無巨細亮皆專之於是外連東呉内平南越立法施¶
度整理戎旅工械技巧物究其極科教嚴明賞罰必信¶
<pb:KR4h0138_WYG_023-49a>¶
無惡不懲無善不顯至於吏不容姧人懐自厲道不拾¶
遺彊不侵弱風化肅然也當此之時亮之素志進欲龍¶
驤虎視苞括四海退欲跨陵邊疆震蕩宇内又自以為¶
無身之日則未有蹈涉中原抗衡上國者是以用兵不¶
戢屢耀其武然亮才於治戎為長奇謀為短理民之幹¶
優於將略而所與對敵或值人傑(謂司馬/懿也)加衆寡不侔¶
攻守異體故雖連年動衆未能有克(建興六年攻祁山/冬復出散闗九年)¶
(復出祁山十/二年屯渭南)昔蕭何薦韓信管仲舉王子城父皆忖已¶
<pb:KR4h0138_WYG_023-49b>¶
之長未能兼有故也亮之器能政理抑亦管蕭之亞匹¶
也而時之名將無城父韓信故使功業陵遲大義不及¶
耶蓋天命有歸不可以智力爭也青龍二年春亮帥衆¶
出武功分兵屯田為久駐之基其秋病卒黎庶追思以¶
為口實至今梁益之民咨述亮者言猶在耳雖甘棠之¶
詠召公鄭人之歌子產無以逺譬也孟軻有云以逸道¶
使民雖勞不怨以生道殺人雖死不忿信矣論者或怪¶
亮文彩不艷而過於丁寧周至臣愚以為咎繇大賢也¶
<pb:KR4h0138_WYG_023-50a>¶
周公聖人也考之尚書咎繇之謨略而雅周公之誥煩¶
而悉何則咎繇與舜禹共談周公與羣下矢誓故也亮¶
所與言盡衆人凡士故其文指不得及逺也然其聲教¶
遺言皆經事綜物公誠之心形於文墨足以知其人之¶
意理而有補於當世伏惟陛下邁蹤古聖蕩然無忌故¶
雖敵國誹謗之言咸肆其辭而無所革諱所以明大通¶
之道也謹錄寫上詣著作臣夀誠惶誠恐頓首頓首死¶
罪死罪(按夀傳馬謖為亮所誅夀父亦坐被髠夀為亮/立傳謂亮將略非長無應敵之才議者以此少)¶
<pb:KR4h0138_WYG_023-50b>¶
(之/)¶
　　虞溥(字允源高平昌邑人/武帝時為鄱陽内史)¶
　　　奬訓諸生誥(漙至鄱陽大修庠序廣招學徒具/為條制於是至者七百餘人溥乃)¶
　　　　(作誥以/奬訓之)¶
文學諸生皆冠帶之流年盛志美始涉學庭講修典訓¶
此大成之業立徳之基也夫聖人之道淡而寡味故始¶
學者不好也及至期月所觀彌博所習彌多日聞所不¶
聞日見所不見然後心開意朗敬業樂羣忽然不覺大¶
<pb:KR4h0138_WYG_023-51a>¶
化之陶已至道之入神也故學之染人甚於丹青丹青¶
吾見其久而渝矣未見久學而渝者也夫工人之染先¶
修其質後事其色質修色積而染工畢矣學亦有質孝¶
悌忠信是也君子内正其心外修其行行有餘力則以¶
學文文質彬彬然後為徳夫學者不患才不及而患志¶
不立故曰希驥之馬亦驥之乘希顏之徒亦顏之倫也¶
又曰㓶而舍之朽木不知㓶而不舍金石可虧斯非其¶
效乎今諸生口誦聖人之典體閑庠序之訓比及三年¶
<pb:KR4h0138_WYG_023-51b>¶
可以小成而令名宣流雅譽日新朋友欽而樂之朝士¶
敬而歎之於是州府交命擇官而仕不亦美乎若乃含¶
章舒藻揮翰流離稱述世務探賾究奇使揚班韜筆仲¶
舒結舌亦惟才所居固無常人也然積一勺以成江河¶
累㣲塵以崇峻極匪志匪勤理無由濟也諸生若絶人¶
間之務心專親學累一以貫之積漸以進之則亦或遲¶
或速或先或後耳何滯而不通何逺而不至耶¶
　　張悛(字士然呉國人/太子中庶子)¶
<pb:KR4h0138_WYG_023-52a>¶
　　　為呉令謝詢求為諸孫置守冢人表(詢河東人/元康中上)¶
　　　　(表詔/從之)¶
臣聞成湯革夏而封杞武王入殷而建宋春秋征伐則¶
晉修虞祀燕祭齊廟夫一國為一人興先賢為後愚廢¶
誠仁聖所哀悼而不忍也故三王敦繼絶之徳春秋貴¶
柔服之義昔漢高受命追存六國凡諸絶祚一時普祀¶
親與項羽對爭存亡逮羽之死臨哭其喪將以位嘗侔¶
尊力嘗均勢雖功奪其成而恩與其敗且暴興疾顛禮¶
<pb:KR4h0138_WYG_023-52b>¶
之若舊殘戮之尸乃以公葬(項羽本紀以魯公禮葬項/王穀城漢王為發哀泣之)¶
(而/去)若使羽位承緒世有哲王一朝力屈全身從命則楚¶
廟不墮有後可冀伏惟大晉應天順人武成止戈西戎¶
有即叙之人(夏書禹貢/西戎即叙)京邑開呉蜀之館興滅加乎萬¶
國繼絶接於百世雖三五𢎞道商周稱仁洋洋之美未¶
足以喻是以孫氏雖家失呉祚而族䝉晉榮子弟量才¶
比肩進取懐金侯服佩青千里(金印也青綬也孫皓傳/皓舉家西遷太子瑾拜)¶
(中郎諸子為/王者拜郎中)當時受恩多有過望臣聞春雨潤木自葉¶
<pb:KR4h0138_WYG_023-53a>¶
流根䲭鴞恤功愛子及室(幽風䲭鴞篇䲭鴞䲭鴞/既取我子無毁我室)故天¶
稱罔極之恩聖有綢繆之惠追惟呉偽武烈皇帝(孫堅/追諡)¶
(武烈/皇帝)遭漢室之弱值亂臣之強首唱義兵先衆犯難破¶
董卓於陽人濟神器於甄井(孫堅傳堅收兵於陽人大/破卓軍江表傳堅入洛軍)¶
(城南甄官井井上每旦有/五色氣探得漢傳國璽)威震羣狡名顯在朝桓王才¶
武(孫䇿諡長/沙桓王)弱冠承業招百越之士奮鷹揚之勢西赴¶
許都將迎幼主雖元勲未終然至忠已著夫家積義勇¶
之基世傳扶危之業進為徇漢之臣退為開呉之主而¶
<pb:KR4h0138_WYG_023-53b>¶
烝嘗絶於三葉(自權至皓/凡三世)園陵殘於薪采臣竊悼之伏¶
見呉平之初明詔追錄先賢欲封其墓愚謂二君並宜¶
應書故舉勞則力輸先代論徳則惠存江南正刑則罪¶
非晉寇從坐則異世已輕(從坐謂緣孫/皓連坐也)若列先賢之數¶
䝉詔書之恩裁加表異以寵亡靈則人望克厭誰不曰¶
宜二君私奴多在墓側今為平民乞差五人蠲其徭役¶
使四時修䕶頽毁掃除塋壟永以為常(詔從/之)¶
　　閻纘(字續伯巴西安漢/人官至漢中太守)¶
<pb:KR4h0138_WYG_023-54a>¶
　　　陳保傅太孫疏(永康元年立皇孫臧為皇太孫/愍懐太子遹之子也纘上疏)¶
今相國雖已保傅東宫保其安危(惠帝紀趙王倫自為/相國愍懐太子傳太)¶
(子官屬即轉為太孫官/屬趙王倫行太孫太傅)至於旦夕訓誨輔導出入動靜¶
劬勞宜選寒苦之士忠貞清正老而不衰如城門校尉¶
梁栁白衣南安朱沖比者以為師傅其侍臣以下文武¶
將吏且勿復取盛戚豪門子弟若呉太妃家室及賈郭¶
之黨(惠帝賈皇后及后/母宜城君郭也)如此之輩生而富溢無念修巳¶
率多輕薄浮華相驅放縱皆非所補益於吾少主者也¶
<pb:KR4h0138_WYG_023-54b>¶
皆可擇寒門篤行學問素士更履險易節義足稱者以¶
備羣臣可輕其禮儀使與古同於相切磋為益昔魏文¶
帝之在東宫徐幹劉楨為友文學相接之道並如氣類¶
(北海徐幹東平劉楨俱與/文帝友善為五官將文學)呉太子登顧譚為友諸葛恪¶
為賔卧同牀帳行則㕘乘交如布衣相呼以字(諸葛恪/傳恪與)¶
(顧譚等侍太子登講/道論藝並為賔友)此則近代之明比也天子之子不¶
患不富貴不患人不敬畏患於驕盈不聞其過不知稼¶
穡之艱難耳至於甚者乃不知名六畜可不勉哉昔周¶
<pb:KR4h0138_WYG_023-55a>¶
公親撻伯禽曹參笞窋二百聖考慈父皆不傷恩(禮記/成王)¶
(有過則撻伯禽所以示成王世子之法也曹參傳參子/窋為中大夫惠帝怪相國不治事令窋諌參參怒而笞)¶
(之二/百)今不忍小相維持令至闕失頓相罪責不亦誤哉¶
在禮太子朝夕視膳昏定晨省跪問安否於情得盡五¶
日一朝於敬既簡於恩亦疎易致搆間故曰一朝不朝¶
其間容刀五日之制起漢高祖(漢書高帝紀五/日一朝太公)身為天¶
子父猶庶人萬幾事多故闕私敬耳今主上臨朝太子¶
無事專主孝養宜改此俗文王世子篇曰王季一飯亦¶
<pb:KR4h0138_WYG_023-55b>¶
一飯再飯亦再飯安有逸豫五日一覲哉¶
　　陸機(字士衡吳郡人少有異才文章冠世為呉牙/門將軍入晉為太子洗馬後為成都王𨽻將)¶
　　　(軍為𨽻/所害)¶
　　　辨亡論上(機祖父有大勲於江表深慨孫/皓舉而棄之乃作辨亡論二篇)¶
昔漢氏失御姦臣竊命(中平六年董卓弑太/后廢帝為𢎞農王)禍基京畿¶
毒徧宇内皇綱弛頓王室遂卑於是羣雄蜂駭義兵四¶
合呉武烈皇帝慷慨下國電發荆南(本傳堅為長沙太/守諸州郡討卓堅)¶
(亦舉兵/荆州)權略紛紜忠勇伯世威稜則夷羿震盪(羿善射/者夷其)¶
<pb:KR4h0138_WYG_023-56a>¶
(氏/)兵交則醜虜授馘遂掃清宗祊烝禋皇祖(祊廟門内/之祭也孝)¶
(子不知神之所在故使祝卜求之於門内本傳堅入洛/修諸陵平塞發掘呉書埽除漢宗廟祀以太牢○祊補)¶
(盲/反)於時雲興之將帶州焱起之師跨邑哮&KR1487;之羣風驅¶
(哮呼交切/&KR1487;呼斬切)熊羆之族霧合雖兵以義動同盟戮力然皆¶
苞藏禍心阻兵怙亂或師無謀律喪威稔寇忠䂓武節¶
未有如此其著者也武烈既沒長沙桓王逸才命世弱¶
冠秀發(江表傳䇿年十餘/嵗已結交知名)招覽遺老與之述業神兵東¶
驅奮寡犯衆(本傳策召募得數百人從袁術江/表傳術以堅餘兵千餘人還䇿)攻無堅¶
<pb:KR4h0138_WYG_023-56b>¶
城之將戰無交鋒之虜(本傳策渡江轉鬬所/向皆破莫敢當其鋒)誅叛柔服¶
而江外底定飾法修師則威徳翕赫賔禮名賢而張昭¶
為之雄交御豪俊而周瑜為之傑(本傳以彭城張昭等/為謀主江表傳周瑜)¶
(英達夙成聞䇿/聲聞推分結好)彼二君子皆𢎞敏而多奇雅達而聰哲¶
故同方者以類附等契者以氣集江東蓋多士矣將北¶
伐諸華誅鉏干紀旋皇輿於夷庚反帝座於紫闥(夷庚/平道)¶
(也本傳建安五年䇿/隂欲襲許迎漢帝)挾天子以令諸侯清天步而歸舊¶
物戎車既次羣凶側目大業未就中世而殞(本傳為故/呉郡太守)¶
<pb:KR4h0138_WYG_023-57a>¶
(許貢客/所殺)用集我大皇帝(本傳權薨諡/曰大皇帝)以奇蹤襲逸軌叡¶
心因令圗從政咨於故實播憲稽乎遺風而加之以篤¶
敬申之以節儉疇諮俊茂好謀善㫁束帛旅於丘園旌¶
命交於塗巷故豪彦尋聲而響臻志士晞光而景騖異¶
人輻輳猛士如林於是張公為師傳周瑜陸公(陸公謂/陸遜機)¶
(之祖故/不名)魯肅吕䝉之疇入為腹心出為股肱甘寧凌統¶
程普賀齊朱桓朱然之徒奮其威韓當潘璋黃蓋蔣欽¶
周泰之屬宣其力風雅則諸葛瑾張承步騭以名聲光¶
<pb:KR4h0138_WYG_023-57b>¶
國政事則顧雍潘濬吕範吕岱以器任幹職奇偉則虞¶
翻陸績張惇以風義舉政奉使則趙咨沈珩以敏達延¶
譽術數則呉範趙達以禨祥恊徳(言二人以天文術數/知其機宻災祥之事)¶
(以合其/徳也)董襲陳武殺身以衞主駱統劉基彊諫以補過¶
謀無遺計舉不失䇿故遂割據山川跨制荆呉而與天¶
下爭衡矣魏氏嘗藉戰勝之威率百萬之師浮鄧塞之¶
舟(鄧塞鄧城東/北小山名)下漢隂之衆羽楫萬計龍躍順流銳師¶
千旅虎步原隰謨臣盈室武將連衡喟然有吞江滸之¶
<pb:KR4h0138_WYG_023-58a>¶
志壹宇宙之氣而周瑜驅我偏師黜之赤壁(建安十三/年操進兵)¶
(江陵權遣瑜逆之/大破操軍於赤壁)喪旗亂轍僅而獲免收跡逺遁漢王¶
亦憑帝王之號帥巴漢之人乘危騁變結壘千里志報¶
荆州之敗圗收湘西之地而我陸公亦挫之西陵覆師¶
敗績困而後濟絶命永安(先主忿孫權之襲荆州帥諸/軍伐呉連營七百餘里與呉)¶
(軍相拒於夷陵為陸遜所敗章武三年崩於/永安宫按荆州在湘水之西西陵即夷陵)續以濡須¶
之寇臨川摧銳(建安十八年曹操出濡須作油船夜/渡洲上權以水軍圍取得三千餘人)蓬¶
蘢之戰孑輪不返(臧霸傳霸至皖討呉將韓/當當遣兵逆霸戰於蓬蘢)由是二邦¶
<pb:KR4h0138_WYG_023-58b>¶
之將喪氣挫鋒勢衂財匱而呉莞然坐乘其弊故魏人¶
請好漢氏乞盟遂躋天號鼎跱而立西界庸益之郊(庸/上)¶
(庸郡益蜀郡/皆江漢上流)北裂淮漢之涘東苞百越之地南括羣蠻¶
之表於是講八代之禮蒐三王之樂告類上帝拱揖羣¶
后武臣毅卒循江而守長棘勁鎩(棘㦸也鎩/鈹有鐔者)望焱而奮¶
庶尹盡䂓於上黎元展業於下化協殊裔風衍遐圻乃¶
俾一介行人撫巡外域巨象逸駿擾於外閑明珠瑋寶¶
耀於内府珍瑰重迹而至奇玩應響而赴輶軒騁於南¶
<pb:KR4h0138_WYG_023-59a>¶
荒衝輣息於朔野(輶軒輕車/衝輣兵車)齊民免干戈之患戎馬無¶
晨服之虞而帝業固矣(齊民百姓也晨服晨/整戎服以備不虞)大皇既沒¶
幼主莅朝姦回肆虐景皇聿興(權少子亮即位孫綝專/政殺大司馬滕𦙍驃騎)¶
(將軍吕據鎮南將軍朱異等亮謀誅綝綝/以兵黜亮為㑹稽王迎休立之是為景帝)䖍修遺憲政¶
無大闕守文之良主也降及歸命之初(孫皓降晉/封歸命侯)典刑¶
未滅故老猶存大司馬陸公以文武熙朝(陸公謂抗/也機之父)左¶
丞相陸凱以謇諤盡䂓而施績范慎以威重顯丁奉鍾¶
離斐以武毅稱孟宗丁固之徒為公卿樓𤣥賀卲之屬¶
<pb:KR4h0138_WYG_023-59b>¶
掌機事元首雖病股肱猶良爰逮末葉羣公既喪然後¶
黔首有瓦解之患皇家有土崩之釁厯命應化而微王¶
師躡運而發卒散於陣衆奔於邑城池無藩籬之固山¶
川無溝阜之勢非有工輸雲梯之械智伯灌激之害楚¶
子築室之圍燕人濟西之隊(工輸班作陵雲之梯以攻/宋城晉智伯攻趙襄子引)¶
(汾水以灌晉陽左傳楚子圍宋築室反耕宋人懼/遂及楚平史記燕昭王使樂毅伐齊破之濟西)軍未¶
浹辰而社稷夷矣(浹辰十/二日也)雖忠臣孤憤烈士死節將奚¶
救哉(呉亡丞相/張悌死之)夫曹劉之將非一世所選向時之師無¶
<pb:KR4h0138_WYG_023-60a>¶
曩日之衆戰守之道抑有前符險阻之利俄然未改而¶
成敗貿理古今詭趣何哉彼此之化殊授任之才異也¶
　　　辨亡論下¶
昔三方之王也魏人據中夏漢氏有岷益呉制荆揚而¶
奄有交廣曹氏雖功濟諸夏虐亦深矣其民怨劉公因¶
險以飾智功已薄矣其俗陋夫呉桓王基之以武太祖¶
成之以徳(太祖即/孫權)聰明睿達懿度𢎞逺矣其求賢如不¶
及恤民如稚子接士盡盛徳之容親仁罄丹府之愛拔¶
<pb:KR4h0138_WYG_023-60b>¶
吕䝉於戎行識潘濬於係虜(丹府赤心也䝉本傳䝉年/十五六隨鄧當擊賊䇿見)¶
(而奇之引置左右江表傳權剋荆/州濬稱疾不見權遣人輿致之)推誠信士不恤人之¶
我欺量能授器不患權之我偪執鞭鞠躬以重陸公之¶
威悉委武衞以濟周瑜之師(黄武七年魏大司馬曹休/舉衆入皖乃假遜黄鉞為)¶
(大都督呉王親執鞭以見之曹操入/荆州權盡委武衞之兵以益周瑜軍)卑宫菲食豐功臣¶
之賞披懐虚已納謨士之算故魯肅一面而自託士燮¶
䝉險而効命(肅傳權見肅與語甚說之引肅合榻對飲/燮傳燮為綏南中郎將權遣步騭為交州)¶
(刺史燮率兄/弟奉節度)高張公之徳而省游田之娯(昭傳權常乘/馬射虎張昭)¶
<pb:KR4h0138_WYG_023-61a>¶
(曰夫為人君者謂能駕御英雄/驅使羣賢豈謂校勇於猛獸乎)賢諸葛之言而割情欲¶
之歡(諸葛/瑾也)感陸公之䂓而除刑法之煩(孫權傳黃武五/年陸遜陳便宜)¶
(勸以施徳緩刑權報令有/司盡寫例條令損益之)奇劉基之議而作三爵之誓¶
(虞翻傳權歡宴自起行酒虞翻伏地不持權去翻起坐/權大怒手劒欲擊之大司農劉基起抱權諫曰大王以)¶
(三爵後殺士雖翻有罪天下孰知之翻由是/得免因勅左右自今酒後言殺皆不得殺)屏氣跼蹐¶
以伺子明之疾分滋損甘以育凌統之孤(吕䝉字子明/䝉傳䝉疾發)¶
(權迎置内殿療䕶萬方欲數見顔色乂恐其勞動常穿/壁瞻之凌統傳統卒二子内養於宫愛待與諸子同)¶
登壇慷慨歸魯子之功削投惡言信子瑜之節(魯肅傳/權稱尊)¶
<pb:KR4h0138_WYG_023-61b>¶
(號臨壇顧謂公卿曰昔魯子敬嘗道此可謂明於事勢/矣諸葛瑾傳時或言瑾别遣親人與備相聞權曰子瑜)¶
(不負/孤也)是以忠臣競盡其謨志士咸得肆力洪䂓逺略固¶
不厭夫區區者也(厭安/也)百官茍合庶務未遑初都建業¶
羣臣請備禮秩天子辭而不許曰天下其謂朕何宫室¶
輿服蓋慊如也爰及中葉天人之分既定百度之缺粗¶
修(中葉謂/權中年)雖醲化懿綱未齒乎上代抑其體國經民之¶
具亦足以為政矣地方幾萬里帶甲將百萬其野沃其¶
兵練其器利其財豐東負滄海西阻險塞長江制其區¶
<pb:KR4h0138_WYG_023-62a>¶
宇峻山帶其封域國家之利未巨有𢎞於兹者也借使¶
守之以道御之有術敦率遺典勤民謹政循定䇿守常¶
險則可以長世永年未有危亡之患也或曰呉蜀脣齒¶
之國蜀滅則呉亡理則然矣夫蜀蓋藩援之與國而非¶
呉人之存亡也何則其郊境之接重山積險陸無長轂¶
之徑川阨流迅水有驚波之艱雖有銳師百萬啓行不¶
過千夫舳驢千里前驅不過百艦(舳船後持柁處/艫船前刺櫂處)故劉¶
氏之伐陸公喻之長蛇其勢然也(遜比蜀兵為長蛇者/言其地狹首尾不得)¶
<pb:KR4h0138_WYG_023-62b>¶
(相救/也)昔蜀之初亡朝臣異謀或欲積石以險其流或欲¶
機械以御其變天子總羣議而咨之大司馬陸公公以¶
四瀆天地之所以節宣其氣固無可遏之理而機械則¶
彼我之所共彼若棄長技以就所屈即荆揚而爭舟楫¶
之用是天贊我也將謹守峽口以待禽耳逮步闡之亂¶
憑寶城以延彊寇重資幣以誘羣蠻(鳳凰元年西陵督/步闡叛降晉晉羊)¶
(祜率師/向江陵)於時大邦之衆雲翔電發懸旍江介築壘遵渚¶
襟帶要害以止呉人之西而巴漢舟師㳂江東下(抗傳/晉巴)¶
<pb:KR4h0138_WYG_023-63a>¶
(東監軍徐𦙍率水軍詣建/平荆州刺史楊肇至西陵)陸公以偏師三萬北據東坑¶
(陸抗所築城在東坑/上而當闡城之北)深溝高壘按甲養威反虜踠跡待¶
戮而不敢北窺生路彊寇敗績宵遁喪師大半分命銳¶
師五千西禦水軍東西同捷獻俘萬計(抗傳抗勅軍營/築嚴圍圍闡令)¶
(水軍督留慮距𦙍身率三軍憑圍對肇肇大敗祜等引/還抗遂陷西陵誅夷闡族踠跡謂俯伏也北窺謂投晉)¶
信哉賢人之謀豈欺我哉自是烽燧罕警封域寡虞陸¶
公沒而潛謀兆呉釁深而六師駭夫太康之役衆未盛¶
乎曩日之師(晉太康元/年滅吳)廣州之亂禍有愈乎向時之難¶
<pb:KR4h0138_WYG_023-63b>¶
(曩日向時皆謂曹劉之世也孫皓/傳天璽三年郭馬反殺廣州刺史)而邦家顛覆宗廟為¶
墟嗚呼人之云亡邦國殄瘁不其然與(詩大雅/瞻卬篇)易曰湯¶
武革命順乎天(易革卦/彖辭)𤣥曰亂不極則治不形(太𤣥/經語)言¶
帝王之因天時也古人有言曰天時不如地利易曰王¶
侯設險以守其國言為國之恃險也(易坎/卦辭)又曰地利不¶
如人和在徳不在險言守險之由人也呉之興也參而¶
由焉孫卿所謂合其參者也(孫子天有其時地有其財/人有其治夫是之謂參合)¶
及其亡也恃險而已又孫卿所謂舍其參者也夫四州¶
<pb:KR4h0138_WYG_023-64a>¶
之氓非無衆也大江之南非乏俊也(四州荆揚交/廣皆呉地也)山川¶
之險易守也勁利之器易用也先政之策易循也功不¶
興而禍遘者何哉所以用之者失也是故先王達經國¶
之長規審存亡之至數謙已以安百姓敦惠以致人和¶
寛沖以誘俊乂之謀慈和以結士民之愛是以其安也¶
則黎元與之同慶及其危也則兆庶與之共患安與衆¶
同慶則其危不可得也危與下共患則其難不足恤也¶
夫然故能保其社稷而固其土宇麥秀無悲殷之思黍¶
<pb:KR4h0138_WYG_023-64b>¶
離無愍周之感矣(尚書㣲子將朝周過殷見麥秀漸漸/曰此父母之國宗廟社稷之所立也)¶
(志動心悲毛詩序黍離閔宗周也周大夫行/役過故宗廟宫室盡為禾黍故為黍離之詩)¶
　　　五等論(五等公侯/伯子男也)¶
夫體國經野先王所慎創制垂基思隆後葉然而經略¶
不同長世異術五等之制始於黃唐郡縣之治創自秦¶
漢得失成敗備在典謨是以其詳可得而言夫先王知¶
帝業至重天下至曠曠不可以偏制重不可以獨任任¶
重必於借力制曠終乎因人故設官分職所以輕其任¶
<pb:KR4h0138_WYG_023-65a>¶
也並建五長所以𢎞其制也(書益稷篇外薄/四海咸建五長)於是乎立¶
其封疆之典財其親疎之宜(財裁/同)使萬國相維以成磐¶
石之固宗庶雜居而定維城之業(詩曰宗子維城宗謂/同姓者庶謂異姓者)¶
又有以見綏世之長御識人情之大方知其為人不如¶
厚已利物不如圗身安上在乎悅下為已在乎利人故¶
易曰說以使民民忘其勞(易兌卦/彖辭)孫卿曰不利而利之¶
不如利而後利之利也(孫子不利而利之言不與人同/其利而自有其利也利而後利)¶
(之言與人同其利而因/得與人共享其利也)是以分天下以厚樂而已得與¶
<pb:KR4h0138_WYG_023-65b>¶
之同憂饗天下以豐利而我得與之共害利溥則恩篤¶
樂逺則憂深故諸侯饗食土之實萬國受世及之祚矣¶
夫然則南面之君各務其治九服之民知有定主上之¶
子愛於是乎生下之體信於是乎結世治足以敦風道¶
衰足以禦暴故彊毅之國不能擅一時之勢雄俊之士¶
無所寄霸王之志然後國安由萬邦之思治主尊賴羣¶
后之圗身譬猶衆目營方則天綱自昶四體辭難而心¶
膂獲乂三代所以直道四王所以垂業也夫盛衰隆弊¶
<pb:KR4h0138_WYG_023-66a>¶
理所固有教之廢興繫乎其人愿法期於必涼明道有¶
時而闇故世及之制弊於彊禦厚下之典漏於末折(左/傳)¶
(末大/必折)侵弱之釁遘自三季(三季桀紂/幽王也)陵夷之禍終於七¶
雄昔者成湯親照夏后之鑒公旦目涉商人之戒文質¶
相濟損益有物(物禮/也)故五等之禮不革於時封畛之制¶
有隆焉爾者豈玩二王之&KR0852;而闇經世之算乎(二王夏/殷也)¶
固知百世非可懸御善制不能無弊而侵弱之辱愈於¶
殄祀土崩之困痛於陵夷也是以經始權其多福慮終¶
<pb:KR4h0138_WYG_023-66b>¶
取其少禍非謂侯伯無可亂之符郡縣非致治之具也¶
故國憂賴其釋位(釋位去位以/謀王室也)主弱憑其翼戴及承㣲¶
積弊王室遂卑猶保名位祚垂後嗣皇統幽而不輟神¶
器否而必存者豈非置勢使之然歟(置勢置諸侯以/成磐石之勢也)降¶
及亡秦棄道任術懲周之失自矜其得尋斧始於所庇¶
制國昧於弱下(左傳宋昭公將去羣公子樂豫曰公族/公室之枝葉也若去之則本無所庇䕃)¶
(矣/)國慶獨饗其利主憂莫與共害雖速亡趣亂不必一¶
道顛沛之釁實由孤立是蓋思五等之小怨忘萬國之¶
<pb:KR4h0138_WYG_023-67a>¶
大徳知陵夷之可患闇土崩之為痛也周之不競有自¶
來矣國乏令主十有餘世然片言勤王諸侯必應一朝¶
震矜逺國先叛(公羊傳葵丘之㑹齊桓/公震而矜之叛者九國)故彊晉收其請¶
隧之圗(晉文公既定襄王/請隧焉王弗許)暴楚頓其觀鼎之志(定王使/王孫滿)¶
(勞楚子楚子問鼎之大小輕重/滿曰天命未改鼎未可問也)豈劉項之能闚闗勝廣¶
之敢號澤哉借使秦人因循周制雖則無道有與共弊¶
覆滅之禍豈在曩日漢矯秦枉大啓侯王境土踰溢不¶
遵舊典故賈生憂其危晁錯痛其亂是以諸侯阻其國¶
<pb:KR4h0138_WYG_023-67b>¶
家之富憑其士民之力勢足者反疾土狹者逆遲六臣¶
犯其弱綱七子衝其漏網(六臣燕王臧茶韓王信淮隂/侯韓信梁王彭越淮南王黥)¶
(布燕王盧綰等也七子呉王濞/與膠西膠東淄川濟北楚趙也)皇祖夷於黥徒西京病¶
於東帝(黥布反高祖自將擊之為流矢所中夷傷也呉/王濞反袁盎為太常使呉呉王曰我已為東帝)¶
(尚誰拜不/肯見盎)是蓋過正之災而非建侯之累也然吕氏之¶
難朝士外顧宋昌策漢必稱諸侯(吕産吕祿作亂朱虚/侯使人告齊王令發)¶
(兵西太尉勃丞相平為内應誅諸吕迎立代王郎中令/張武以為不可往宋昌曰羣臣議非也内有朱虚東牟)¶
(之親外畏呉楚淮南琅邪齊/代之強故迎大王勿疑也)逮至中葉忌其失節割削¶
<pb:KR4h0138_WYG_023-68a>¶
宗子有名無實天下曠然復襲亡秦之軌矣是以五侯¶
作威不忌萬邦新都襲漢易於拾遺也(成帝悉封舅王/譚王立王根王)¶
(逢王商為列侯世謂之五侯/王莽為新都侯故曰新都)光武中興纂隆皇統而猶¶
遵覆車之遺轍養喪家之宿疾僅及數世姦宄充斥卒¶
有彊臣專朝則天下風靡(彊臣謂梁/冀之屬)一夫從横則城池¶
自夷豈不危哉(一夫謂/董卓也)在周之衰難興王室放命者七¶
臣干位者三子(放命謂棄王命也干犯也七臣蒍國邊/伯石速詹父子禽祝跪蘇子也三子子)¶
(頽叔帶/子朝也)嗣王委其九鼎凶族據其天邑(嗣王惠襄悼也/凶族三子也)¶
<pb:KR4h0138_WYG_023-68b>¶
鉦鼙震於閫宇鋒鏑流乎絳闕然禍止畿甸害不覃及¶
天下晏然以治待亂是以宣王興於共和襄惠振於晉¶
鄭(厲王出奔於彘召公周公二相行政號曰共和厲王/崩二相乃立宣王又惠王即位衞師燕師伐周立子)¶
(頽鄭伯伐王城殺王子頽又襄王出居於/鄭避母弟之難也晉侯逆王入於王城)豈若二漢階¶
闥蹔擾而四海已沸(階闥蹔擾/王莽也)孽臣朝入而九服夕亂¶
哉(孽臣董/卓也)逺惟王莽篡逆之事近覽董卓擅權之際億¶
兆悼心愚智同痛然周以之存漢以之亡夫何故哉豈¶
世乏曩時之臣士無匡合之志歟葢逺績屈於時異雄¶
<pb:KR4h0138_WYG_023-69a>¶
心挫於卑勢耳故烈士扼腕終委寇讐之手中人變節¶
以助虐國之桀雖復時有鳩合同志以謀王室(若翟義/劉璜之)¶
(於王莽韓馥劉/岱之於董卓也)然上非奥主下皆市人(奥深也言非/深沈之主也)師¶
旅無先定之班君臣無相保之志是以義兵雲合無救¶
刼殺之&KR0852;民望未改而巳見大漢之滅矣或以諸侯世¶
位不必常全昬主暴君有時比迹故五等所以多亂今¶
之牧守皆以官方庸能雖或失之其得固多故郡縣易¶
以為治夫徳之休明黜陟日用長率連屬咸述其職而¶
<pb:KR4h0138_WYG_023-69b>¶
淫昬之君無所容過(禮記千里之外設方伯五國以為/屬屬有長十國以為連連有帥君)¶
(謂諸/侯也)何則其不治哉故先代有以之興矣茍或衰陵百¶
度自悖鬻官之吏以貨准才則貪殘之萌皆如羣后也¶
(萌即氓言民之貪殘者富/盛皆可為羣后以臨下也)安在其不亂哉故後主有以¶
之廢矣且要而言之五等之君為已思治郡縣之長為¶
利圗物何以徵之蓋企及進取仕子之常志修已安民¶
良士之所希夫進取之情鋭而安民之譽遲是故侵百¶
姓以利己者在位所不憚損實事以養名者官長所夙¶
<pb:KR4h0138_WYG_023-70a>¶
夜也君無卒嵗之圗臣挾一時之志五等則不然知國¶
為已土衆皆我民民安已受其利國傷家嬰其病故前¶
人欲以垂後後嗣思其堂構為上無苟且之心羣下知¶
膠固之義使其並賢居治則功有厚薄兩愚處亂則過¶
有淺深(以諸侯郡縣之賢者而較之則諸侯以長久而/功多郡縣以數易而功少使其皆愚則諸侯以)¶
(累世流惠過乃淺郡縣/以侵人利已過則深)然則八代之制幾可以一理貫¶
(八代五帝/三王也)秦漢之典殆可以一言蔽矣¶
　　劉琨(字越石中山魏昌人/侍中太尉封廣武侯)¶
<pb:KR4h0138_WYG_023-70b>¶
　　　勸進表(建興四年琨為石勒所敗依鮮卑段匹/磾明年琅琊王睿稱制江左琨乃令長)¶
　　　　(史温嶠勸進於是河朔征鎮/夷夏一百八十人連名上表)¶
臣聞天生烝民樹之以君所以對越天地司牧黎元聖¶
帝明王鑒其若此知天地不可以乏饗故屈其身以奉¶
之知烝黎不可以無主故不得已而臨之社稷時難則¶
戚藩定其傾郊廟或替則宗哲纂其祀是以𢎞振遐風¶
式固萬世三五以降靡不由之伏惟高祖宣皇帝肇基¶
景命世祖武皇帝遂造區夏三葉重光四聖繼軌(三葉/宣景)¶
<pb:KR4h0138_WYG_023-71a>¶
(文也四聖武/惠懐愍也)惠澤侔於有虞卜年過於周氏自元康以¶
來艱禍繁興永嘉之際氛厲彌昬(元康惠帝年號/永嘉懐帝年號)宸極¶
失御登遐醜裔(永嘉五年帝蒙塵/於平陽七年遇害)國家之危有若綴旒¶
賴先后之徳宗廟之靈皇帝嗣建舊物克甄(洛陽傾覆/雍州刺史)¶
(賈疋奉秦王為皇太子建/興元年即位是為愍帝)誕授欽明服膺聰哲玉質幼¶
彰金聲夙振冢宰攝其綱百辟輔其治四海想中興之¶
美羣生懐來蘇之望不圗天不悔禍大災薦臻國未忘¶
難寇害尋興逆臣劉曜縱逸西都敢肆凶殘陵虐天邑¶
<pb:KR4h0138_WYG_023-71b>¶
臣奉表使還乃承西朝以去年十一月不守主上幽刼¶
復沈偽庭(建興四年帝蒙塵/于平陽五年遇害)神器流離再辱荒逆臣每¶
覽史籍觀之前載厄運之極古今未有茍在食土之毛¶
含血之類莫不叩心絶氣行號巷哭況臣等荷寵三世¶
位厠鼎司(琨祖邁相國㕘軍父蕃太子洗馬/侍御史時琨為司空故曰鼎司)聞問震惶¶
精爽飛越且驚且惋五情無主舉哀朔垂上下泣血臣¶
聞昬明迭用否泰相濟天命無改厯數有歸或多難以¶
固邦國或殷憂以啓聖明是以齊有無知之禍而小白¶
<pb:KR4h0138_WYG_023-72a>¶
為五伯之長晉有驪姬之難而重耳主諸侯之盟社稷¶
靡安必將有以扶其危黔首幾絶必將有以繼其緒伏¶
惟陛下𤣥徳通於神明聖姿合於兩儀應命世之期紹¶
千載之運符瑞之表天人有徵中興之兆圗讖垂典自¶
京畿隕喪九服崩離天下囂然無所歸懐雖有夏之遘¶
夷羿宗姬之離犬戎蔑以過之陛下撫寧江左奄有舊¶
呉柔服以徳伐叛以刑抗明威以攝不類仗大順以號¶
宇内純化既敷則率土宅心義風既暢則遐方企踵百¶
<pb:KR4h0138_WYG_023-72b>¶
揆時序於上四門穆穆於下昔少康之隆夏訓以為美¶
談宣王中興周詩以為休詠况茂勲格於皇天清輝光¶
於四海蒼生顒然莫不欣戴聲教所加願為臣妾者哉¶
且宣皇之𦙍惟有陛下億兆攸歸曽無與二天祚大晉¶
必將有主主晉祀者非陛下而誰是以邇無異言逺無¶
異望謳歌者無不吟咏徽猷獄訟者無不思於聖徳天¶
地之際既交華裔之情允洽一角之獸連理之木以為¶
休徵者蓋有百數冠帶之倫要荒之衆不謀而同詞者¶
<pb:KR4h0138_WYG_023-73a>¶
動以萬計是以臣等考天地之心因函夏之趣昧死以¶
上尊號願陛下存舜禹至公之情狹巢由抗矯之節以¶
社稷為務不以小行為先以黔首為憂不以克讓為事¶
上慰宗廟乃顧之懐下釋普天傾首之望則所謂生繁¶
華於枯荑育豐肌於朽骨神人獲安無不幸甚臣聞尊¶
位不可以虚萬幾不可以曠虚之一日則尊位以殆曠¶
之浹辰則萬幾以亂方今鍾百王之季當陽九之㑹狡¶
寇窺窬伺國瑕隙黎元波蕩無所繫心安可廢而不恤¶
<pb:KR4h0138_WYG_023-73b>¶
哉陛下雖欲逡巡其若宗廟何其若百姓何昔惠公虜¶
秦晉國震駭吕郤之謀欲立子圉外以絶敵人之志内¶
以固闔境之情故曰喪君有君羣臣輯睦好我者勸惡¶
我者懼前事之不忘後代之元龜也陛下明並日月無¶
幽不燭深謀逺猷出自胸懐不勝犬馬憂國之情遲覩¶
人神開泰之路是以陳其乃誠布之執事臣等各忝守¶
方任職在遐外不得陪列闕庭與覩盛禮踊躍之懐南¶
望罔極(表上帝優令答之明年/愍帝凶聞至遂即帝位)¶
<pb:KR4h0138_WYG_023-74a>¶
　¶
　¶
　¶
　¶
　¶
　¶
　¶
　¶
<pb:KR4h0138_WYG_023-74b>¶
　¶
　¶
　¶
　¶
　¶
　¶
　¶
御選古文淵鑒巻二十三¶
